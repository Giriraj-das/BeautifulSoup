ai vatan ke sajīle javāno
mere naġhme tumhāre liye haiñ
sarfaroshī hai īmāñ tumhārā
jur.atoñ ke parastār tum ho
jo hifāzat kare sarhadoñ kī
vo falak-bos dīvār tum ho
ai shujā.at ke zinda nishāno
mere naġhme tumhāre liye haiñ
bīviyoñ maaoñ bahnoñ kī nazreñ
tum ko dekheñ to yuuñ jagmagā.eñ
jaise ḳhāmoshiyoñ kī zabāñ se
de rahī hoñ vo tum ko duā.eñ
qaum ke ai jarī pāsbāno
mere naġhme tumhāre liye haiñ
tum pe jo kuchh likhā shā.iroñ ne
un meñ shāmil hai āvāz merī
uḌ ke pahuñchoge tum jis ufuq par
saath jā.egī āvāz merī
chāñd tāroñ ke ai rāz-dāno
mere naġhme tumhāre liye haiñ
