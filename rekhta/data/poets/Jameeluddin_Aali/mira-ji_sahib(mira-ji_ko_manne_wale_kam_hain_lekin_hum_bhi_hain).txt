''mīrā-jī ko mānne vaale kam haiñ lekin ham bhī haiñ
'faiz' kī baat baḌī hai phir bhī ab vaisā kaun ā.egā''

taz.īn-e-suḳhan kī fikr na kar be-sāḳhta chal
uTh āñkheñ mal
vo kāmil dīvān aa hī gayā
duniyā bhar ko dahlā hī gayā

haañ maan liyā par bahr kā kyā badle badlī har bahr badalne vaalī hai
jis rau meñ samundar laakh bhare vo rau phir chalne vaalī hai

jab ham ne paḌhā kab chavvan meñ ka.ī na.e to un ko pahchāne
kuchh sikka-band taraqqī-pasand is jur.at par bhī burā maane
aur ham se ho ga.e begāne
yuuñ bhī koī ham ko kyā jaane

aur jab ye chhapā aTThāvan meñ to 'faiz' bahut hī aage the
jeleñ afsāne majmūye
kuchh aisā ro.ab huā qaa.em sab un ke jilau meñ bhāge the
ham jaise bhī un ke malbūsāt meñ kachche-pakke dhāge the

phir vaqt kā palḌā sirf siyāsat aur tash.hīr meñ jhuul gayā
do chaar purāne jame rahe par 'mīrā-jī' ko ek zamāna bhuul gayā
kam ahl-e-suḳhan kam ahl-e-nazar ko yaad rahā
koī 'mīrā-jī' bhī shā.er thā

vo pakistan nahīñ aa.e
kaise aate
koī ishq ke zor pe bulvātā to aa jaate
bamba.ī meñ nañge bhūke aur bīmār rahe
vaañ aḳhtar-ul-īmān hī un ke dost murabbī ḳhādim bistar-e-marg aur qabr talak ġham-ḳhvār rahe
yaañ un ke sāhib-e-quvvat chāhne vaale bhī do vaqt kī roTiyāñ dene ko bulvā na sake
ye apne apne zamīr pe hai kyā kahvā.e aur ab bhī kyā kahvā na sake
āsān-tarīn bayāñ ye hogā bulvāyā par aa na sake

aur ab un kā dīvān chhapā
dobāra vahī darbār sajā
kyā gahrā chauḌā dariyā hai
kin kin samtoñ meñ bahtā hai
jag bhar se ḳhazāne letā hai
jag bhar ko ko ḳhazāne detā hai
kyā is meñ safīne bahne lage
sab un ko qasīde kahne lage

ab 'faiz' bhī haiñ aur 'rāshid' bhī
vo bahut baḌe par 'mīrā-jī'
haañ 'mīrā-jī' vo chamakte haiñ
kyā kyā hiire kyā kyā motī kis shaan ke saath damakte haiñ

ai yār-e-ġhayāb 'majīd-amjad'
ḳhāmosh shikār-e-rashk-o-hasad
be-tash.hīrī ke said-e-zabūñ
kab jhang meñ aa kar tujh se kahūñ
le vo sach vāpas aayā hai
jo jis kā haq ho ek na ek din us ne puurā paayā hai
