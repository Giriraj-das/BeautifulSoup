jab ban siyāh raat ke tāroñ se bhar ga.e
kunj-e-chaman meñ chamke shagūfe na.e na.e
mujh ko havā ne baat sujhā.ī ajiib sī
bādal meñ ek shakl dikhā.ī ajiib sī
chāñd āsmāñ kī sej pe soyā huā milā
rañg-e-gul-e-anār meñ luthḌā huā milā
ai āshiqān-e-husn-e-azal ġhaur se suno
maiñ barg-e-be-navā to nahīñ huuñ ki chup rahūñ
dil ke kisī bhī shole ko uryāñ na kar sakūñ
maiñ teġh haath meñ liye sū-e-falak gayā
jazboñ ke ras se mahke hue chāñd tak gayā
kaafī thā ek vaar mirī teġh-e-tez kā
mahtāb ke badan se lahū phuuT kar bahā
