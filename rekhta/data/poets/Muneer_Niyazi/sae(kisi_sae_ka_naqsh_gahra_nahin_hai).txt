kisī saa.e kā naqsh gahrā nahīñ hai
har ik saaya ik aañkh hai
jis meñ ishrat-kadoñ nā-rasā ḳhvāhishoñ
an-kahī dil-nashīñ dāstānoñ kā melā lagā hai
magar aañkh kā sehr palkoñ kī chilman kī halkī sī jumbish hai
aur kuchh nahīñ hai
kisī aañkh kā sehr daa.im nahīñ hai

har ik saaya
chaltī havā kā pur-asrār jhoñkā hai
jo duur kī baat se
dil ko bechain kar ke chalā jā.egā
har koī jāntā hai
havāoñ kī bāteñ kabhī der tak rahne vaalī nahīñ haiñ
kisī aañkh kā sehr daa.im nahīñ hai
kisī saa.e kā naqsh gahrā nahīñ hai
