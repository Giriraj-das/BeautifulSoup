maiñ huuñ ek ajiib saperā
naag pālnā kaam hai merā
piile piile kaale kaale
rañg birañge dhabboñ vaale
sho.aloñ sī fankāroñ vaale
zahrīlī mahkāroñ vaale
un kī āñkheñ tez nashīlī
gahrī jhīloñ aisī niilī
na.e lahū se laal zabāneñ
jaise maut kī rañgīñ tāneñ
maḳhmal ke rumāloñ jaise
surḳh gulābī gāloñ jaise
mujh ko takte rahte haiñ ye
mujh ko Daste rahte haiñ ye
mujh pe hañste rahte haiñ ye
