kal vo milī jo bachpan meñ mere bhaa.ī se khelā kartī thī
jaane tab kyā baat thī us meñ mujh se bahut hī Dartī thī
par kyā huaa? vo kahāñ ga.ii? ab kaun ye bāteñ jāntā hai
kab itnī duurī se koī shakloñ ko pahchāntā hai
lekin ab jo milī hai mujh se aisā kabhī na dekhā thā
us ko itnī chaah thī merī maiñ ne kabhī na sochā thā
naam bhī us ne bachche kā mere hī naam pe rakkhā thā
phir kahīñ us se bichhaḌ na jā.ūñ aaise mujh ko taktī thī
koī gahrī baat thī jī meñ jise vo kah bhī na saktī thī
aisī chup aur pāgal āñhkeñ damak rahī thiiñ shiddat se
maiñ to sach-much Darne lagā thā is ḳhāmosh mohabbat se
