diye abhī nahīñ jale
daraḳht baḌhtī tīrgī meñ chhup chale
parind qāfiloñ meñ Dhal ke uḌ chale
havā hazār marg-e-ārzū kā ek ġham liye
chalī pahāḌiyoñ kī samt ruḳh kiye
khule samundaroñ pe kashtiyoñ ke bādbāñ khule
savād-e-shahr ke khañDar
ga.e dinoñ kī ḳhushbuoñ se bhar ga.e
akelī ḳhvāb-gāh meñ
kisī hasīñ-nigāh meñ
alam meñ lipTī chāhateñ varūd-e-shab se jaag uThīñ
hai dil ko bekalī siyāh raat aa.egī
jilau meñ dukh kī laag ko liye hue
nagar nagar pe chhā.egī
