saare āsmān par bādal chhā.e haiñ
mujhe apnā ghar bhuul gayā hai
maiñ ghar se bāhar zarūrat kī koī chiiz lene ke liye niklā thā
ghar se bāhar nikalne ke baa'd mujhe apnā ghar bhuul gayā hai
ab maiñ use talāsh kar rahā huuñ
samajh meñ nahīñ aatā use kaise talāsh karūñ
ikkā-dukkā koī daraḳht
kabhī kabhī kahīñ kahīñ koī shanāsā chehra
aur dūr-darāz meñ kahīñ koī mānūs imārat
samajh meñ nahīñ aatā
aise nā-mukammal nishānoñ kī ma.arifat apne ghar tak kaise pahuñchūñgā
mere ās-pās ḳhvāb kī kaifiyat hai
aur merā dil ghar vāpas jaane ko chāhtā hai
