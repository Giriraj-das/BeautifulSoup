jab merā jī chāhe maiñ jaadū ke khel dikhā saktā huuñ
āñdhī ban kar chal saktā huuñ bādal ban kar chhā saktā huuñ
haath ke ek ishāre se paanī meñ aag lagā saktā huuñ
raakh ke Dher se taaza rañgoñ vaale phuul ugā saktā huuñ
itne ūñche āsamān ke taare toḌ ke lā saktā huuñ

merī umr to bas aaise hī khel dikhāte guzrī hai
apnī saañs ke sho.aloñ se gulzār khilāte guzrī hai
jhūTī sachchī bātoñ ke bāzār sajāte guzrī hai
patthar kī dīvāroñ ko sañgīt sunāte guzrī hai
apne dard ko duniyā kī nazroñ se chhupāte guzrī hai
