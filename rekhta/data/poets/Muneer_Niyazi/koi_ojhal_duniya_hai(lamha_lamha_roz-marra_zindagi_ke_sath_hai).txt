lamha lamha roz-marra zindagī ke saath hai
ek lamha jo kisī aaise jahāñ kī zindagī kā haath hai
jis meñ maiñ rahtā nahīñ jis meñ koī rahtā nahīñ
jis meñ koī din nahīñ hai raat kā pahrā nahīñ
jis meñ suntā hī nahīñ koī na koī baat hai
roz-marra zindagī se yuuñ guzartā hai kabhī
saath le jaatā hai guzrī umr ke hisse kabhī
jo basar ab tak huā us ko ġhalat kartā huā
aur hī ik zindagī se āshnā kartā huā
jo gumāñ tak meñ na thā us ko dikhā jaatā huā
vahm tak jis kā na thā us vaqt ko laatā huā
phir chalā jaatā hai apne asl ke āsār meñ
aur ham masrūf ho jaate haiñ phir
apne roz-o-shab ke kārobār meñ
