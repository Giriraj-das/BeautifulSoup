ai shahr-e-be-misāl tire bām-o-dar kī ḳhair
ai husn-e-lā-zavāl tire bām-o-dar kī ḳhair

dekhe haiñ tū ne duur bahut āsmān ke
biite haiñ tujh pe ahd bahut imtihān ke
ai qarya-e-jalāl tire bām-o-dar kī ḳhair
ik dāstāñ hai saath tire rañg-o-nūr kī
yādeñ haiñ tere saath bahut duur duur kī
ḳhvāb-e-shab-e-jamāl tire bām-e-dar kī ḳhair

tasḳhīr tujh ko kaun karegā jahān meñ
tū hai ḳhudā aur us ke nabī kī amaan meñ
lahore-e-pur-kamāl tire bām-o-dar kī ḳhair
