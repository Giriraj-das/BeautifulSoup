zarā us ḳhud apne hī
jazboñ se majbūr laḌkī ko dekho
jo ik shāḳh-e-gul kī tarah
an-ginat chāhatoñ ke jhakoloñ kī zad meñ
uḌī jā rahī hai
ye laḌkī
jo apne hī phuul aaise kapḌoñ se sharmātī
āñchal sameTe nigāheñ jhukā.e chalī jā rahī hai
jab apne hasīñ ghar kī dahlīz par jā rukegī
to mukh moḌ kar muskurā.egī jaise
abhī us ne ik ghaat meñ baiThe
dil ko pasand aane vaale
shikārī ko dhokā diyā hai
