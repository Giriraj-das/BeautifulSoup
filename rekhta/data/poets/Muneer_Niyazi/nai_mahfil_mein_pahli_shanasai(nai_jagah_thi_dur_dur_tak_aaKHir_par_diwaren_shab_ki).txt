na.ī jagah thī duur duur tak āḳhir par dīvāreñ shab kī
kuchh yāroñ ne barpā kar dī ik mahfil kuchh apne Dhab kī
ūñche dar se dāḳhil ho kar saaf nasheb meñ baiThe jā kar
ek maqām meñ hue ikaTThe raunaq aur vīrānī aa kar
markaz-e-dar se jashn-bapā tak sair thī shām-e-mehr-o-vafā kī
ḳhushī thī us se milne jaisī bechainī thī abr-o-havā kī
sab rañgoñ ke log jam.a the ek hī manzil thī un sab kī
ik bastī ālām se ḳhālī ek fazā kisī ḳhvāb-e-tarab kī
jañgal kī shādābī jaisā pahnā thā koī jalva us ne
pairāhan ik na.ī vaz.a kā khule samundar jaisā us ne
kar rakkhā thā chehra apnā dukh-mukh se be-parvā us ne
merī taraf takne se pahle chāroñ jānib dekhā us ne
