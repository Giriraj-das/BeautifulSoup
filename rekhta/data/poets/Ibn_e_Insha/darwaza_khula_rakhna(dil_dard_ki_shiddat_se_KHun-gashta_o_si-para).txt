dil dard kī shiddat se ḳhūñ-gashta o sī-pāra
is shahr meñ phirtā hai ik vahshī-o-āvāra
shā.er hai ki āshīq hai, jogī hai ki banjāra
darvāza khulā rakhnā

siine se ghaTā uTThe āñkhoñ se jhaḌī barse
phāgun kā nahīñ bādal, jo chār-ghaḌī barse
barkhā hai ye bhādoñ kii, barse to baḌī barse
darvāza khulā rakhnā

āñkhoñ meñ to ik aalam āñkhoñ meñ to duniyā hai
hoñToñ pe magar mohreñ muñh se nahīñ kahtā hai
kis chiiz ko kho baiThā kyā DhūñDne niklā hai
darvāza khulā rakhnā

haañ thaam mohabbat kī gar thaam sake Dorī
sājan hai tirā sājan ab tujh se to kyā chorī
ye jis kī munādī hai bastī meñ tirī gorī
darvāza khulā rakhnā

shikvoñ ko uThā rakhnā, āñkhoñ ko bichhā rakhnā
ik sham.a darīche kī chaukhaT pe jalā rakhnā
māyūs na phir jaa.e, haañ pās-e-vafā rakhnā
darvāza khulā rakhnā
darvāza khulā rakhnā
