sab maayā hai, sab Dhaltī phirtī chhāyā hai
is ishq meñ ham ne jo khoyā jo paayā hai
jo tum ne kahā hai, 'faiz' ne jo farmāyā hai
sab maayā hai

haañ gaahe gaahe diid kī daulat haath aa.ī
yā ek vo lazzat naam hai jis kā rusvā.ī
bas is ke sivā to jo bhī savāb kamāyā hai
sab maayā hai
ik naam to baaqī rahtā hai, gar jaan nahīñ
jab dekh liyā is saude meñ nuqsān nahīñ
tab sham.a pe dene jaan patiñgā aayā hai
sab maayā hai

ma.alūm hameñ sab qais miyāñ kā qissa bhī
sab ek se haiñ, ye rāñjhā bhī ye 'inshā' bhī
farhād bhī jo ik nahr sī khod ke laayā hai
sab maayā hai

kyuuñ dard ke naame likhte likhte raat karo
jis saat samundar paar kī naar kī baat karo
us naar se koī ek ne dhokā khāyā hai?
sabab maayā hai

jis gorī par ham ek ġhazal har shaam likheñ
tum jānte ho ham kyūñkar us kā naam likheñ
dil us kī bhī chaukhaT chuum ke vāpas aayā hai
sab maayā hai

vo laḌkī bhī jo chāñd-nagar kī raanī thī
vo jis kī alhaḌ āñkhoñ meñ hairānī thī
aaj us ne bhī paiġhām yahī bhijvāyā hai
sab maayā hai

jo log abhī tak naam vafā kā lete haiñ
vo jaan ke dhoke khāte, dhoke dete haiñ
haañ Thok-bajā kar ham ne hukm lagāyā hai
sab maayā hai

jab dekh liyā har shaḳhs yahāñ harjā.ī hai
is shahr se duur ik kuTiyā ham ne banā.ī hai
aur us kuTiyā ke māthe par likhvāyā hai
sab maayā hai
