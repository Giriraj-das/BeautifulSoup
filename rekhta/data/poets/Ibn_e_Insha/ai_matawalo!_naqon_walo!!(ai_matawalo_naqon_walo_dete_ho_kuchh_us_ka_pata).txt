ai matavālo nāqoñ vaalo dete ho kuchh us kā patā
najd ke andar majnūñ naamī ek hamārā bhaa.ī thā
āḳhir us par kyā kuchh biitī jaano to ahvāl kaho
maut milī yā lailā pā.ī? dīvāne kā ma.aal kaho
aql kī bāteñ kahne vaale dostoñ ne use samjhāyā
us ko to lekin chup sī lagī thī nā bolā nā baaz aayā
ḳhair ab us kī baat ko chhoḌo dīvānā phir dīvānā
jaate jaate ham logoñ kā ek sandesā le jaanā

āvāra āvāra phirnā chhoḌ ke mañDlī yāroñ kī
dekh rahe haiñ dekhne vaale 'inshā' kā ab haal vahī
kyā achchhā ḳhush-bāsh javāñ thā jaane kyuuñ bīmār huā
uThte baiThte miir kī baiteñ paḌhnā us kā shi.ār huā
taur-tarīqa ukhḌā-ukhḌā chehrā piilā saḳht malūl
raah meñ jaise ḳhaak pe koī maslā maslā baaġh kā phuul
shaam savere baal bikhere baiThā baiThā rotā hai
nāqoñ vālo! in logoñ kā aalam kaisā hotā hai

apnā bhī vo dost thā ham bhī paas us ke baiTh aate haiñ
idhar udhar ke qisse kah ke jī us kā bahlāte haiñ
ukhḌī-ukhḌī baat kare hai bhuul ke aglā yārānā
kaun ho tum kis kaam se aa.e? ham ne na tum ko pahchānā
jaane ye kis ne choT lagā.ī jaane ye kis ko pyaar kare
tumhī kaho ham kis ko DhūñDeñ aaheñ khīñche naam na le
piit meñ aise jaan se yaaro kitne log guzarte haiñ
piit meñ nāhaq mar nahīñ jaate piit to saare karte haiñ
ai matvālo nāqoñ vālo! nagrī nagrī jaate ho
kahīñ jo us kī jaan kā bairī mil jaa.e ye baat kaho
chāk-girebāñ ik dīvāna phirtā hai hairāñ hairāñ
patthar se sar phoḌ maregā dīvāne ko sabr kahāñ
tum chāho to bastī chhoḌe tum chāho to dasht basā.e
ai matavālo nāqoñ vaalo varna ik din ye hogā
tum logoñ se aate jaate pūchheñge 'inshā' kā patā
