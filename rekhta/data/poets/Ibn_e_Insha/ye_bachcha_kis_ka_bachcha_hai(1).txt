1
ye bachcha kaisā bachcha hai
ye bachcha kaalā kaalā sā
ye kaalā sā maTiyālā sā
ye bachcha bhūkā bhūkā sā
ye bachcha sūkhā sūkhā sā

ye bachcha kis kā bachcha hai
ye bachcha kaisā bachcha hai
jo ret pe tanhā baiThā hai
nā is ke peT meñ roTī hai
nā is ke tan par kapḌā hai
nā is ke sar par Topī hai
nā is ke pair meñ juutā hai
nā is ke paas khilaunoñ meñ
koī bhālū hai, koī ghoḌā hai
nā is kā jī bahlāne ko
koī lorī hai, koī jhūlā hai
nā is kī jeb meñ dhelā hai
nā is ke haath meñ paisā hai
nā is ke ammī abbū haiñ
nā is kī aapā ḳhālā hai

ye saare jag meñ tanhā hai
ye bachcha kaisā bachcha hai
2
ye sahrā kaisā sahrā hai
nā is sahrā meñ bādal hai
nā is sahrā meñ barkhā hai
nā is sahrā meñ baalī hai
nā is sahrā meñ ḳhoshā hai
nā is sahrā meñ sabza hai
nā is sahrā meñ saayā hai

ye sahrā bhuuk kā sahrā hai
ye sahrā maut kā sahrā hai
3
ye bachcha kaise baiThā hai
ye bachcha kab se baiThā hai
ye bachcha kyā kuchh pūchhtā hai
ye bachcha kyā kuchh kahtā hai
ye duniyā kaisī duniyā hai
ye duniyā kis kī duniyā hai
4
is duniyā ke kuchh TukḌoñ meñ
kahīñ phuul khile kahīñ sabza hai
kahīñ bādal ghir ghir aate haiñ
kahīñ chashma hai kahīñ dariyā hai
kahīñ ūñche mahl aTāriyāñ haiñ
kahīñ mahfil hai kahīñ melā hai
kahīñ kapḌoñ ke bāzār saje
ye resham hai ye diibā hai
kahīñ ġhalle ke ambār lage
sab gehūñ dhaan muhayyā hai
kahīñ daulat ke sandūq bhare
haañ tāñbā sonā ruupā hai
tum jo māñgo so hāzir hai
tum jo chāho so miltā hai

is bhuuk ke dukh kī duniyā meñ
ye kaisā sukh kā sapnā hai
vo kis dhartī ke TukḌe haiñ
ye kis duniyā kā hissa hai
5
ham jis aadam ke beTe haiñ
ye us aadam kā beTā hai
ye aadam ek hī aadam hai
ye gorā hai yā kaalā hai
ye dhartī ek hī dhartī hai
ye duniyā ek hī duniyā hai
sab ik daatā ke bande haiñ
sab bandoñ kā ik daatā hai
kuchh pūrab pachchham farq nahīñ
is dhartī par haq sab kā hai
6
ye tanhā bachcha be-chāra
ye bachcha jo yahāñ baiThā hai

is bachche kī kahīñ bhuuk miTe
(kyā mushkil hai ho saktā hai)
is bachche ko kahīñ duudh mile
(haañ duudh yahāñ bahterā hai)
is bachche kā koī tan Dhāñke
(kyā kapḌoñ kā yahāñ toḌā hai)
is bachche ko koī god meñ le
(insān jo ab tak zinda hai)

phir dekhe kaisā bachcha hai
ye kitnā pyārā bachcha hai
7
is jag meñ sab kuchh rab kā hai
jo rab kā hai vo sab kā hai
sab apne haiñ koī ġhair nahīñ
har chiiz meñ sab kā sājhā hai
jo baḌhtā hai jo ugtā hai
vo daanā hai yā meva hai
jo kapḌā hai jo kambal hai
jo chāñdī hai jo sonā hai
vo saarā hai is bachche kā
jo terā hai jo merā hai

ye bachcha kis kā bachcha hai
ye bachcha sab kā bachcha hai!
