kal ham ne sapnā dekhā hai
jo apnā ho nahīñ saktā hai
us shaḳhs ko apnā dekhā hai

vo shaḳhs ki jis kī ḳhātir ham
is des phireñ us des phireñ
jogī kā banā kar bhes phireñ
chāhat ke nirāle giit likheñ
jī mohne vaale giit likheñ
dhartī ke mahakte bāġhoñ se
kaliyoñ kī jholī bhar laa.eñ
ambar ke sajīle manDal se
tāroñ kī Dolī bhar laa.eñ

haañ kis ke liye sab us ke liye
vo jis ke lab par Tesū haiñ
vo jis ke naināñ aahū haiñ
jo ḳhaar bhī hai aur ḳhushbū bhī
jo dard bhī hai aur daarū bhī
vo allhaḌ sī vo chanchal sī
vo shā.er sī vo pāgal sī
log āp-hī-āp samajh jaa.eñ
ham naam na us kā batlā.eñ
ai dekhne vaalo tum ne bhī
us naar kī piit kī āñchoñ meñ
is dil kā tiinā dekhā hai?
kal ham ne sapnā dekhā hai
