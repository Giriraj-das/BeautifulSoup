ham ghuum chuke bastī ban meñ
ik aas kī phāñs liye man meñ
koī sājan ho koī pyārā ho
koī dīpak ho, koī taarā ho
jab jīvan raat añdherī ho

ik baar kaho tum merī ho

jab sāvan bādal chhā.e hoñ
jab phāgun phuul khilā.e hoñ
jab chandā ruup luTātā ho
jab sūraj dhuup nahātā ho
yā shaam ne bastī gherī ho

ik baar kaho tum merī ho

haañ dil kā dāman phailā hai
kyuuñ gorī kā dil mailā hai
ham kab tak piit ke dhoke meñ
tum kab tak duur jharoke meñ
kab diid se dil ko serī ho

ik baar kaho tum merī ho

kyā jhagḌā suud ḳhasāre kā
ye kaaj nahīñ banjāre kā
sab sonā ruupā le jaa.e
sab duniyā, duniyā le jaa.e
tum ek mujhe bahuterī ho
ik baar kaho tum merī ho
