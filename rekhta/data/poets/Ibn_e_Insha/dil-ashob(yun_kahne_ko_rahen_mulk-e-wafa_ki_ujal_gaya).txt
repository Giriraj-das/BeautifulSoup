yuuñ kahne ko rāheñ mulk-e-vafā kī ujaal gayā
ik dhund milī jis raah meñ paik-e-ḳhayāl gayā
phir chāñd hameñ kisī raat kī god meñ Daal gayā

ham shahr meñ Thahreñ, aisā to jī kā rog nahīñ
aur ban bhī haiñ suune un meñ bhī ham se log nahīñ
aur kūche ko tere lauTne kā to savāl gayā

tire lutf-o-atā kī dhuum sahī mahfil mahfil
ik shaḳhs thā inshā nām-e-mohabbat meñ kāmil
ye shaḳhs yahāñ pāmāl rahā, pāmāl gayā

tirī chaah meñ dekhā ham ne ba-hāl-e-ḳharāb ise
par ishq o vafā ke yaad rahe ādāb ise
tirā naam o maqām jo pūchhā, hañs kar Taal gayā

ik saal gayā, ik saal nayā hai aane ko
par vaqt kī bhī ab hosh nahīñ dīvāne ko
dil haath se is ke vahshī hiran kī misāl gayā

ham ahl-e-vafā ranjūr sahī, majbūr nahīñ
aur shahr-e-vafā se dasht-e-junūñ kuchh duur nahīñ
ham ḳhush na sahī, par tere sar kā vabāl gayā

ab husn ke gaḌ.h aur shahr-panāheñ suunī haiñ
vo jo āshnā the un sab kī nigāheñ suunī haiñ
par tū jo gayā har baat kā jī se malāl gayā
