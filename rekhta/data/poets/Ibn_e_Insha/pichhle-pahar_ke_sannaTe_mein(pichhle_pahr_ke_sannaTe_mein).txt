pichhle pahr ke sannāTe meñ
kis kī siskī kis kā naala
kamre kī ḳhāmosh fazā meñ dar aayā hai
zor havā kā TuuT chukā hai
khule darīche kī jaalī se
nannhī nannhī būñdeñ chhan kar
sab konoñ meñ phail ga.ī haiñ
aur mire ashkoñ se
un ke haath kā takiya bhiig gayā hai
kitnī zālim
kitnī gahrī tārīkī hai
khulā darīcha thar-thar-thar-thar kaañp rahā hai
bhīgī miTTī sauñdhī ḳhushbū chhoḌ rahī hai
uude bādal
kaale ambar kī jhīloñ meñ Duub ga.e haiñ
kis ke ruḳhsāroñ kī larzish dekh rahā huuñ
kis kī zulfoñ kī shiknoñ se khel rahā huuñ
chupke chupke leTe leTe soch rahā huuñ
pichhle pahr kā sannāTā hai
kis kī siskī kis kā naala
kamre kī ḳhāmosh fazā meñ dar aayā hai

ghane daraḳhtoñ meñ purvā kī siiTī gūñjī
do dikshoñ meñ qaidī rūheñ chīḳh rahī haiñ
konoñ meñ dubke hue jhīñgar chillāte haiñ
mehrāboñ se bhūtoñ ke sar Takrāte haiñ
qil.e ke ik burj ke andar
ek parī (shīlāT kī rānī)
ḳhandaq ke an-dekhe paanī kī gahrā.ī
andeshe ke bālishtoñ se maap rahī hai

maazī kī DevḌhī kī chilman
khule darīche kī jaalī se
chhan chhan aa.eñ
ruup kī jot hinā kī laalī kal kī yādeñ
sauñdhī ḳhushbū ThanDī būñdeñ
kal ke baasī aañsū jin se
fardā ke bālīñ kā pardā bhiig rahā hai
sehr-zada mahbūs hasīna
sapnoñ ke shīlāT kī raanī
ā.īnoñ meñ husn-e-shikasta dekh rahī hai
kitne chehre TuuTe TuuTe
pahchāne an-pahchāne se
aage pīchhe aage pīchhe bhaag rahe haiñ
qil.e ke aaseb kī sūrat kis kī siskī kis kā naala
kamre kī ḳhāmosh fazā meñ dar aayā hai

bichhḌe logo piyāre logo
chāheñ bhī to naam tumhāre jaan sakeñge?
kaise māneñ tum ko hamāre
jī lene kī mar lene kī
ḳhushī huī afsos huā hai
tum kyā jaano
kis ke haath kā takiya
kis ke garm ashkoñ se bhiig rahā hai
khule darīche kī jaalī se chimTī āñkho
ik lamhe ke kauñde meñ tum
kin kin ajnabī chīzoñ ko pahchān sakogī

jīvan-khel meñ haare logo
bichhḌe logo piyāre logo
barkhā kī lambī rātoñ meñ
kamre kī ḳhāmosh fazā meñ
pichhle pahr ke sannāTe meñ
rote rote jāgne vaale
ham logoñ ko so lene do
aur saverā ho lene do
