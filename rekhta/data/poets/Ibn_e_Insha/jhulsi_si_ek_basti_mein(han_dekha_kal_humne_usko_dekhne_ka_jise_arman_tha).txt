haañ dekhā kal ham ne us ko dekhne kā jise armāñ thā
vo jo apne shahr se aage qarya-e-bāġh-o-bahārāñ thā

soch rahā huuñ jañg se pahle, jhulsī sī is bastī meñ
kaisā kaisā ghar kā mālik, kaisā kaisā mehmāñ thā
sab galiyoñ meñ taranjan the aur har taranjan meñ sakhiyāñ thiiñ
sab ke jī meñ aane vaalī kal kā shauq-e-farāvāñ thā
meloñ Theloñ bājoñ gājoñ bārātoñ kī dhūmeñ thiiñ
aaj koī dekhe to samjhe, ye to sadā bayābāñ thā
chāroñ jānib ThanDe chūlhe, ujḌe ujḌe āñgan haiñ
varna har ghar meñ the kamre, har kamre meñ sāmāñ thā
ujlī aur pur-nūr shabīheñ roz namāz ko aatī thiiñ
masjid ke in tāqoñ meñ bhī kyā kyā diyā farozāñ thā
ujḌī manDī, lāġhar kutte, TuuTe khambe ḳhālī khet
kyā is nahr ke pul ke aage aisā shahr-e-ḳhamoshāñ thā

aaj ki ik roTī kī ḳhātir card dikhātā phirtā hai
puure kamp ko roTī de de aisā aisā dahqāñ thā
taab nahīñ har ek se pūchheñ baabā tujh par kyā guzrī
ek ko rok ke pūchhā ham ne, siina us kā baryāñ thā
bolā log to aa.eñ jaa.eñ bastī ko phir basnā hai
mere tinkoñ kī ḳhātir aayā saarā tūfāñ thā
aag ke andar aur tapish hai, aag ke bāhar aur hī aañch
shāyad koī divānā hogā be-shak chāk-girebāñ thā
