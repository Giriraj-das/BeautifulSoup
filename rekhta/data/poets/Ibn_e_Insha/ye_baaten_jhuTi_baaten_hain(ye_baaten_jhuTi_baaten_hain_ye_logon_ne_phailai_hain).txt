ye bāteñ jhūTī bāteñ haiñ ye logoñ ne phailā.ī haiñ
tum 'inshā'-jī kā naam na lo kyā 'inshā'-jī saudā.ī haiñ

haiñ lākhoñ rog zamāne meñ kyuuñ ishq hai rusvā be-chārā
haiñ aur bhī vaj.heñ vahshat kī insān ko rakhtīñ dukhiyārā
haañ be-kal be-kal rahtā hai ho piit meñ jis ne jī haarā
par shaam se le kar sub.h talak yuuñ kaun phiregā āvāra
ye bāteñ jhūTī bāteñ ye logoñ ne phailā.īñ haiñ
tum 'inshā'-jī kā naam na lo kyā 'inshā'-jī saudā.ī haiñ

ye baat ajiib sunāte ho vo duniyā se be-ās hue
ik naam sunā aur ġhash khāyā ik zikr pe aap udaas hue
vo ilm meñ aflātūn sune vo sher meñ tulsīdās hue
vo tiis baras ke hote haiñ vo B-A M.A paas hue
ye bāteñ jhūTī bāteñ haiñ ye logoñ ne phailā.ī haiñ
tum 'inshā'-jī kā naam na lo kyā 'inshā'-jī saudā.ī haiñ

gar ishq kiyā hai tab kyā hai kyuuñ shaad nahīñ ābād nahīñ
jo jaan liye bin Tal na sake ye aisī bhī uftād nahīñ
ye baat to tum bhī mānoge vo 'qais' nahīñ farhād nahīñ
kyā hijr kā daarū mushkil hai kyā vasl ke nusḳhe yaad nahīñ
ye bāteñ jhūTī bāteñ haiñ ye logoñ ne phailā.ī haiñ
tum 'inshā'-jī kā naam na lo kyā 'inshā'-jī saudā.ī haiñ

vo laḌkī achchhī laḌkī hai tum naam na lo ham jaan ga.e
vo jis ke lambe gesū haiñ pahchān ga.e pahchān ga.e
haañ saath hamāre 'inshā' bhī is ghar meñ the mehmān ga.e
par us se to kuchh baat na kī anjān rahe anjān ga.e
ye bāteñ jhūTī bāteñ haiñ ye logoñ ne phailā.ī haiñ
tum 'inshā'-jī kā naam na lo kyā 'inshā'-jī saudā.ī haiñ

jo ham se kaho ham karte haiñ kyā 'inshā' ko samjhānā hai
us laḌkī se bhī kah leñge go ab kuchh aur zamānā hai
yā chhoḌeñ yā takmīl kareñ ye ishq hai yā afsānā hai
ye kaisā gorakh-dhandā hai ye kaisā tānā-bānā hai
ye bāteñ kaisī bāteñ haiñ jo logoñ ne phailā.ī haiñ
tum 'inshā'-jī kā naam na lo kyā 'inshā'-jī saudā.ī haiñ
