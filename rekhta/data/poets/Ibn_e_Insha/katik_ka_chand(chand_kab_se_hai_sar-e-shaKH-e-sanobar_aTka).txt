chāñd kab se hai sar-e-shāḳh-e-sanobar aTkā
ghaas shabnam meñ sharābor hai shab hai aadhī
baam suunā hai, kahāñ DhūñDeñ kisī kā chehrā
(log samjheñge ki be-rabt haiñ bāteñ apnī)
sher ugte haiñ dukhī zehn se koñpal koñpal
kaun mausam hai ki bharpūr haiñ ġham kī beleñ
duur pahuñche haiñ sarakte hue uude bādal
chāñd tanhā hai (agar us kī balā.eñ le leñ?)
dosto jī kā ajab haal hai, lenā baḌhnā
chāñdnī raat hai kātik kā mahīna hogā
mīr-e-maġhfūr ke ash.ār na paiham paḌhnā
jiine vāloñ ko abhī aur bhī jiinā hogā
chāñd ThiThkā hai sar-e-shāḳh-e-sanobar kab se
kaun sā chāñd hai kis rut kī haiñ rāteñ logo
dhund uḌne lagī bunñe lagī kyā kyā chehre
achchhī lagtī haiñ divānoñ kī sī bāteñ logo
bhīgtī raat meñ dubkā huā jhīñgar bolā
kasmasātī kisī jhāḌī meñ se ḳhushbū lapkī
koī kākul koī dāman, koī āñchal hogā
ek duniyā thī magar ham se sameTī na ga.ī

ye baḌā chāñd chamaktā huā chehra khole
baiThā rahtā hai sar-e-bām-e-shabistāñ shab ko
ham to is shahr meñ tanhā haiñ, hamīñ se bole
kaun is husn ko dekhegā ye is se pūchho
sone lagtī hai sar-e-shām ye saarī duniyā
in ke hujroñ meñ na dar hai na darīcha koī
in kī qismat meñ shab-e-māh ko ronā kaisā
in ke siine meñ na hasrat na tamannā koī

kis se is dard-e-judā.ī kī shikāyat kahiye
yaañ to siine meñ niystāñ kā niystāñ hogā
kis se is dil ke ujaḌne kī hikāyat kahiye
sunñe vaalā bhī jo hairāñ nahīñ, hairāñ hogā
aisī bātoñ se na kuchh baat banegī apnī
suunī āñkhoñ meñ nirāshā kā ghulegā kājal
ḳhālī sapnoñ se na auqāt banegī apnī
ye shab-e-māh bhī kaT jā.egī be-kal be-kal

jī meñ aatī hai ki kamre meñ bulā leñ is ko
chāñd kab se hai sar-e-shāḳh-e-sanobar aTkā
raat us ko bhī nigal jā.egī bolo bolo
baam par aur na aa.egā kisī kā chehrā
