is bastī ke ik kūche meñ ik 'inshā' naam kā dīvānā
ik naar pe jaan ko haar gayā mash.hūr hai us kā afsānā

us naar meñ aisā ruup na thā jis ruup se din kī dhuup dabe
is shahr meñ kyā kyā gorī hai mahtāb-ruḳhe gulnār-labe
kuchh baat thī us kī bātoñ meñ kuchh bhed the us kī chitvan meñ
vahī bhed ki jot jagāte haiñ kisī chāhne vaale ke man meñ
use apnā banāne kī dhun meñ huā aap hī aap se begāna
is bastī ke ik kūche meñ ik 'inshā' naam kā dīvānā

nā chanchal khel javānī ke nā pyaar kī alhaḌ ghāteñ thiiñ
bas raah meñ un kā milnā thā yā phone pe un kī bāteñ thiiñ
is ishq pe ham bhī hañste the be-hāsil sā be-hāsil thā
ik zor bipharte sāgar meñ nā kashtī thī nā sāhil thā
jo baat thī in ke jī meñ thī jo bhed thā yaksar an-jānā
is bastī ke ik kūche meñ ik 'inshā' naam kā dīvānā

ik roz magar barkhā-rut meñ vo bhādoñ thī yā sāvan thā
dīvār pe biich samundar ke ye dekhne vāloñ ne dekhā
mastāna haath meñ haath diye ye ek kagar par baiThe the
yuuñ shaam huī phir raat huī jab sailānī ghar lauT ga.e
kyā raat thī vo jī chāhtā hai us raat pe likkheñ afsānā
is bastī ke ik kūche meñ ik 'inshā' naam kā dīvānā

haañ umr kā saath nibhāne ke the ahd bahut paimān bahut
vo jin pe bharosa karne meñ kuchh suud nahīñ nuqsān bahut
vo naar ye kah kar duur huī 'majbūrī sājan majbūrī'
ye vahshat se ranjūr hue aur rañjūrī sī rañjūrī?
us roz hameñ ma.alūm huā us shaḳhs kā mushkil samjhānā
is bastī ke ik kūche meñ ik 'inshā' naam kā dīvānā
go aag se chhātī jaltī thī go aañkh se dariyā bahtā thā
har ek se dukh nahīñ kahtā thā chup rahtā thā ġham sahtā thā
nādān haiñ vo jo chheḌte haiñ is aalam meñ nā-dānoñ ko
us shaḳhs se ek javāb milā sab apnoñ ko begānoñ ko
'kuchh aur kaho to suntā huuñ is baab meñ kuchh mat farmānā'
is bastī ke ik kūche meñ ik 'inshā' naam kā dīvānā
ab aage kā tahqīq nahīñ go sunñe ko ham sunte the
us naar kī jo jo bāteñ thiiñ us naar ke jo jo qisse the
ik shaam jo us ko bulvāyā kuchh samjhāyā bechāre ne
us raat ye qissa paak kiyā kuchh khā hī liyā dukhyāre ne
kyā baat huī kis taur huī aḳhbār se logoñ ne jaanā
is bastī ke ik kūche meñ ik inshā naam kā dīvānā

har baat kī khoj to Thiik nahīñ tum ham ko kahānī kahne do
us naar kā naam maqām hai kyā is baat pe pardā rahne do
ham se bhī to saudā mumkin hai tum se bhī jafā ho saktī hai
ye apnā bayāñ ho saktā hai ye apnī kathā ho ho saktī hai
vo naar bhī āḳhir pachhtā.ī kis kaam kā aisā pachhtānā?
is bastī ke ik kūche meñ ik 'inshā' naam kā dīvānā
