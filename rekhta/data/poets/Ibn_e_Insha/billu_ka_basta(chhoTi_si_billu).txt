chhoTī sī billū
chhoTā sā basta
Thūñsā hai jis meñ
kāġhaz kā dasta
lakḌī kā ghoḌā
ruī kā bhālū
chūran kī shīshī
aalū kachālū
billū kā basta
jin kī piTārī
jab is ko dekho
pahle se bhārī
laTTū bhī is meñ
rassī bhī is meñ
DañDā bhī is meñ
gillī bhī is meñ
ai pyārī billū
ye to batāo
kyā kaam karne
schōl jaao
urdu na jaano
english na jaano
kahtī ho ḳhud ko
bilqīs baano
umr kī itnī
kachchī nahīñ ho
chhe saal kī ho
bachchī nahīñ ho
bāhar nikālo
lakḌī kā ghoḌā
ye laTTū rassī
ye gillī DañDā
guḌiyā ke juute
jampar jurābeñ
baste meñ rakkho
apnī kitābeñ
muñh na banāo
schōl jaao
ai pyārī billū
ai pyārī billū
