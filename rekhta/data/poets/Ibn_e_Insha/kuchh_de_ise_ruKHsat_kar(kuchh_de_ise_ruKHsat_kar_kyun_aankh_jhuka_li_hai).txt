kuchh de ise ruḳhsat kar kyuuñ aañkh jhukā lī hai
haañ dar pe tire maulā! 'inshā' bhī savālī hai

is baat pe kyuuñ is kī itnā bhī hijāb aa.e
fariyād se be-bahra kashkol se ḳhālī hai

shā.er hai to adnā hai, āshiq hai to rusvā hai
kis baat meñ achchhā hai kis vasf meñ aalī hai

kis diin kā murshid hai, kis kesh kā mojid hai
kis shahr kā shahna hai kis des kā vaalī hai?

tāzīm ko uThte haiñ is vāste dil vaale
hazrat ne mashīḳhat kī ik tarah nikālī hai

āvāra o sargardāñ kafanī-ba-gulū-pechāñ
dāmāñ bhī durīda hai gudḌī bhī sambhālī hai

āvāra hai rāhoñ meñ, duniyā kī nigāhoñ meñ
izzat bhī miTā lī hai tamkīñ bhī gañvā lī hai

ādāb se begāna, dar aayā hai dīvāna
ne haath meñ tohfa hai, ne saath meñ Daalī hai

baḳhshish meñ ta.ammul hai aur aañkh jhukā lī hai
kuchh dar pe tire maulā, ye baat nirālī hai
'inshā' ko bhī ruḳhsat kar, 'inshā' ko bhī kuchh de de
'inshā' se hazāroñ haiñ, 'inshā' bhī savālī hai
