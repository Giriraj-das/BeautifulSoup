ye sarā.e hai yahāñ kis kā Thikānā DhūñDo
yaañ to aate haiñ musāfir so chale jaate haiñ

haañ yahī naam thā kuchh aisā hī chehrā-mohrā
yaad paḌtā hai ki aayā thā musāfir koī

suune āñgan meñ phirā kartā thā tanhā tanhā
kitnī gahrī thī nigāhoñ kī udāsī us kī

log kahte the ki hogā koī āseb-zada
ham ne aisī bhī koī baat na us meñ dekhī

ye bhī himmat na huī paas biThā ke pūchheñ
dil ye kahtā thā koī dard kā maarā hogā

lauT aayā hai jo āvāz na us kī paa.ī
jaane kis dar pe kise jā ke pukārā hogā

yaañ to har roz kī bāteñ haiñ ye jīteñ māteñ
ye bhī chāhat ke kisī khel meñ haarā hogā

ek tasvīr thī kuchh aap se miltī jultī
ek tahrīr thī ye is kā to qissa chhoḌo

chand ġhazleñ thiiñ ki likkhīñ kabhī likh kar kāTīñ
sher achchhe the jo sun lo to kaleja thāmo

bas yahī maal musāfir kā thā ham ne dekhā
jaane kis raah meñ kis shaḳhs ne luuTā us ko

guzrā karte haiñ sulagte hue baaqī ayyām
log jab aag lagāte haiñ bujhāte bhī nahīñ

ajnabī piit ke māroñ se kisī ko kyā kaam
bastiyoñ vaale kabhī naaz uThāte bhī nahīñ

chhīn lete haiñ vo yak-bārgī jī kā ārām
phir bulāte bhī nahīñ paas biThāte bhī nahīñ

ek din sub.h jo dekhā to sarā.e meñ na thā
jaane kis des gayā hai vo divānā DhūñDo

ham se pūchho to na aa.egā vo jaane vaalā
tum to nāhaq ko bhaTakne kā bahāna DhūñDo

yaañ to aayā jo musāfir yūñhī shab bhar Thahrā
ye sarā.e hai yahāñ kis kā Thikānā DhūñDo
