phailtā phailtā shām-e-ġham kā dhuāñ
ik udāsī kā tantā huā sā.ebāñ
ūñche ūñche mināroñ ke sar pe ravāñ
dekh pahuñchā hai āḳhir kahāñ se kahāñ
jhāñktā sūrat-e-ḳhail-e-āvārgāñ
ġhurfa ġhurfa bahr kāḳh-o-kū shahr meñ

daf.atan sail-e-zulmāt ko chīrtā
jal uThā duur bastī kā pahlā diyā
panchhiyoñ ne bhī pachchhim kā rasta liyā
ḳhair jaao azīzo magar dekhnā
ek jugnū bhī mish.al sī le ke chalā
hai use bhī koī justujū shahr meñ?

āsmāñ par ravāñ surma.ī bādalo
haañ tumhīñ kyā uḌo aur ūñche uḌo
bāġh-e-ālam ke taaza shagufta gulū
be-niyāzāna mahkā karo ḳhush raho
lekin itnā bhī sochā, kabhī zālimo!
ham bhī haiñ āshiq-e-rañg-o-bū shahr meñ

koī dekhe ye majbūriyāñ dūriyāñ
ek hī shahr meñ ham kahāñ tum kahāñ
dostoñ ne bhī chhoḌī haiñ dil-dāriyāñ
aaj vaqf-e-ġham-e-ulfat-e-rā.egāñ
ham jo phirte haiñ vahshat-zada sargirāñ
the kabhī sāhib-e-ābrū shahr meñ
log tānoñ se kyā kyā jatāte nahīñ
aise raahī to manzil ko paate nahīñ
jī se ik dūsre ko bhulāte nahīñ
sāmne bhī magar aate jaate nahīñ
aur jaa.eñ to āñkheñ milāte nahīñ
haa.e kyā kyā nahīñ guftugū shahr meñ

chāñd niklā hai dāġhoñ kī mish.al liye
duur girjā ke mīnāroñ kī oT se
aa mirī jaan aa ek se do bhale
aaj phere kareñ kūcha-e-yār ke
aur hai kaun dard-āshnā bāvare!
ek maiñ shahr meñ, ek tū shahr meñ
