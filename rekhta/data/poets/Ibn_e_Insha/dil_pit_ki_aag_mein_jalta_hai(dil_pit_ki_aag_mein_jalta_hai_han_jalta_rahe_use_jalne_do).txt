dil piit kī aag meñ jaltā hai haañ jaltā rahe use jalne do
is aag se logo duur raho ThanDī na karo pañkhā na jhalo
ham raat dinā yuuñ hī ghulte raheñ koī pūchhe ki ham ko nā pūchhe
koī sājan ho yā dushman ho tum zikr kisī kā mat chheḌo
sab jaan ke sapne dekhte haiñ sab jaan ke dhoke khāte haiñ
ye dīvāne saada hī sahī par itne bhī saada nahīñ yaaro
kis baiThī tapish ke mālik haiñ ThiThurī huī aag ke añgiyāre
tum ne kabhī señkā hī nahīñ tum kyā samjho tum kyā jaano

dil piit kī aag meñ jaltā hai haañ jaltā hai ise jalne do
is aag se tum to duur raho ThanDī na karo pañkhā na jhalo
har mahfil meñ ham donoñ kī kyā kyā nahīñ bāteñ hotī haiñ
in bātoñ kā mafhūm hai kyā tum kyā samjho tum kyā jaano
dil chal ke laboñ tak aa na sakā lab khul na sake ġham jā na sakā
apnā to bas itnā qissa thā tum apnī sunāo apnī kaho
vo shaam kahāñ vo raat kahāñ vo vaqt kahāñ vo baat kahāñ
jab marte the marne na diyā ab jiite haiñ ab jiine do

dil piit kī aag meñ jaltā hai haañ jaltā rahe ise jalne do
is aag se 'inshā' duur raho ThanDī na karo pañkhā na jhalo
logoñ kī to bāteñ sachchī haiñ aur dil kā bhī kahnā karnā huā
par baat hamārī maano to yā un ke bano yā apne raho
raahī bhī nahīñ rahzan bhī nahīñ bijlī bhī nahīñ ḳhirman bhī nahīñ
aisā bhī bhalā hotā hai kahīñ tum bhī to ajab dīvāne ho
is khel meñ har baat apnī kahāñ jiit apnī kahāñ maat apnī kahāñ
yā khel se yaksar uTh jaao yā jaatī baazī jaane do
dil piit kī aag meñ jaltā hai
