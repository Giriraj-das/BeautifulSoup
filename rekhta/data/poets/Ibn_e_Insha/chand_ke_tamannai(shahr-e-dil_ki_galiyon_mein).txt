shahr-e-dil kī galiyoñ meñ
shaam se bhaTakte haiñ
chāñd ke tamannā.ī
be-qarār saudā.ī
dil-gudāz tārīkī
jāñ-gudāz tanhā.ī
rūh-o-jāñ ko Dastī hai
rūh-o-jāñ meñ bastī hai
shahr-e-dil kī galiyoñ meñ
taak shab kī beloñ par
shabnamīñ sarishkoñ kī
be-qarār logoñ ne
be-shumār logoñ ne
yādgār chhoḌī hai
itnī baat thoḌī hai
sad-hazār bāteñ thiiñ
hīla-e-shakebā.ī
sūratoñ kī zebā.ī
qāmatoñ kī ra.anā.ī
un siyāh rātoñ meñ
ek bhī na yaad aa.ī
jā-ba-jā bhaTakte haiñ
kis kī raah takte haiñ
chāñd ke tamannā.ī
ye nagar kabhī pahle
is qadar na vīrāñ thā
kahne vaale kahte haiñ
qarya-e-nigārāñ thā
ḳhair apne jiine kā
ye bhī ek sāmāñ thā
aaj dil meñ vīrānī
abr ban ke ghir aa.ī
aaj dil ko kyā kahiye
bā-vafā na harjā.ī
phir bhī log dīvāne
aa ga.e haiñ samjhāne
apnī vahshat-e-dil ke
bun liye haiñ afsāne
ḳhush-ḳhayāl duniyā ne
garmiyāñ to jaatī haiñ
vo ruteñ bhī aatī haiñ
jab malūl rātoñ meñ
dostoñ kī bātoñ meñ
jī na chain pā.egā
aur uub jā.egā
āhaToñ se gūñjegī
shahr-e-dil kī pinhā.ī
aur chāñd-rātoñ meñ
chāñdnī ke shaidā.ī
har bahāne nikleñge
aarzū kī gīrā.ī
DhūñDne ko rusvā.ī
sard sard rātoñ ko
zard chāñd baḳhshegā
be-hisāb tanhā.ī
be-hijāb tanhā.ī
shahr-e-dil kī galiyoñ meñ
