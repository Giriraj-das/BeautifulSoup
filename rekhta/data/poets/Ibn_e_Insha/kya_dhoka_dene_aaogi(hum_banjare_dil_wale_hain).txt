ham banjāre dil vaale haiñ
aur paiñTh meñ Dere Daale haiñ
tum dhokā dene vaalī ho?
ham dhokā khāne vaale haiñ
is meñ to nahīñ sharmāogī?
kyā dhokā dene āogī?

sab maal nikālo, le aao
ai bastī vaalo le aao
ye tan kā jhūTā jaadū bhī
ye man kī jhūTī ḳhushbū bhī
ye taal banāte aañsū bhī
ye jaal bichhāte gesū bhī
ye larzish Dolte siine kī
par sach nahīñ bolte siine kī
ye hoñT bhii, ham se kyā chorī
kyā sach-much jhūTe haiñ gorī?
in ramzoñ meñ in ghātoñ meñ
in va.adoñ meñ in bātoñ meñ
kuchh khoT haqīqat kā to nahīñ?
kuchh mail sadāqat kā to nahīñ?
ye saare dhoke le aao
ye pyāre dhoke le aao
kyuuñ rakkho ḳhud se duur hameñ
jo daam kaho manzūr hameñ

in kāñch ke mankoñ ke badle
haañ bolo gorī kyā logī?
tum ek jahān kī ashrafiyāñ?
yā dil aur jaan kī ashrafiyāñ?
