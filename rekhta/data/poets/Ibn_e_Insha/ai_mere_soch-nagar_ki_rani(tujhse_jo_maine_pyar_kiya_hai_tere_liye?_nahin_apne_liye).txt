tujh se jo maiñ ne pyaar kiyā hai tere liye? nahīñ apne liye
vaqt kī be-unvān kahānī kab tak be-unvān rahe
ai mire soch-nagar kī raanī ai mire ḳhuld-e-ḳhayāl kī huur
itne dinoñ jo maiñ ghultā rahā huuñ tere binā yūñhī duur hī duur
soch to kyā phal mujh ko milā maiñ man se gayā phir tan se gayā
shahr-e-vatan meñ ajnabī Thahrā āḳhir shahr-e-vatan se gayā
ruuh kī pyaas bujhānī thī par yahāñ hoñToñ kī pyaas bhī bujh na sakī
bachte sambhalte bhī ek sulagtā rog banī mire jī kī lagī
duur kī baat na soch abhī mire haat meñ tū zarā haat to de
tujh se jo maiñ ne pyaar kiyā hai tere liye? nahīñ apne liye
baaġh meñ hai ik bele kā taḳhta bhīnī hai is bele kī sugandh
ai kaliyo kyuuñ itne dinoñ tum rakkhe rahīñ ise god meñ band
kitne hī ham se ruup ke rasiyā aa.e yahāñ aur chal bhī diye
tum ho ki itne husn ke hote ek na dāman thaam sake
sehn-e-chaman par bhauñroñ ke bādal ek hī pal ko chhā.eñge
phir na vo jā kar lauT sakeñge phir na vo jā kar ā.eñge
ai mire soch-nagar kī raanī vaqt kī bāteñ rañg aur bū
har koī saath kisī kā DhūñDe gul hoñ ki bele maiñ huuñ ki tū
jo kuchh kahnā hai abhī kah le jo kuchh sunñā hai sun le
tujh se jo maiñ ne pyaar kiyā hai tere liye? nahīñ apne liye

dil kī na pūchho kyā kuchh chāhe dil kā to phailā hai dāman
giit se gaal ġhazal sī āñkheñ sā.ad-e-sīmīñ barg-e-dahan
juuḌe ke inhīñ phūloñ ko dekho kal kī sī in meñ baas kahāñ
ek ik taarā kar ke Duubī māthe kī tannāz afshāñ
sahne kā dukh sah na sake ham kahne kī bāteñ kah na sake
paas tire kabhī aa na sake ham duur bhī tujh se rah na sake
kis se kahe ab ruuh kī biptā kis ko sunā.e man kī baat
duur kī raah bhaTaktā raahī jīvan-rāt ghanerī raat
hoñToñ kī pyaas bujhānī hai ab tire jī ko ye baat lage na lage
tujh se jo maiñ ne pyaar kiyā hai tere liye? nahīñ apne liye
