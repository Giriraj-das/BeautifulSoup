ye lafz suqrāt lafz iisā
maiñ in kā ḳhāliq ye mere ḳhāliq
yahī azal haiñ yahī abad haiñ yahī zamāñ haiñ yahī makāñ haiñ
ye zehn-tā-zehn rah-guzar haiñ ye rūh-tā-rūh ik safar haiñ
sadāqat-e-asr bhī yahī haiñ karāhat-e-jabr bhī yahī haiñ
alāmat-e-dard bhī yahī haiñ karāmat-e-sabr bhī yahī haiñ
baġhair tafrīq-e-rañg-o-maz.hab zamīñ zamīñ in kī bādshāhī
khiñche hue haiñ lahū lahū meñ bichhe hue haiñ zabāñ zabāñ par
ye jhuuT bhī haiñ ye luuT bhī haiñ ye jañg bhī haiñ ye ḳhuun bhī haiñ
magar ye majbūriyāñ haiñ in kī
baġhair in ke hayāt saarī tavahhumātī
har ek harakat sukūt Thahre
na kah sakeñ kuchh na sun sakeñ kuchh
har ek ā.īna apnī akkāsiyoñ pe hairāñ ho aur chup ho
nigāh-e-nazzāra-bīñ tamāshā ho vahshatoñ kā
ijāzat-e-jalva de ke jaise zabāñ se goyā.ī chhīn lī jaa.e
na husn kuchh ho na ishq kuchh ho
tamām ehsās kī havā.eñ tamām irfān ke jazīre tamām ye ilm ke samundar
sarāb hoñ vahm hoñ gumāñ hoñ
ye lafz tesha haiñ jin se afkār apnī sūrat tarāshte haiñ
masīh-e-dast-o-qalam se nikleñ to phir ye alfāz bolte haiñ
yahī musavvir yahī haiñ but-gar yahī haiñ shā.er
yahī muġhannī yahī navā haiñ
yahī payambar yahī ḳhudā haiñ
maiñ kīmiyā huuñ ye kīmiyā-gar
ye merā kalyān chāhte haiñ
maiñ in kī tasḳhīr kar rahā huuñ
ye merī ta.amīr kar rahe haiñ
