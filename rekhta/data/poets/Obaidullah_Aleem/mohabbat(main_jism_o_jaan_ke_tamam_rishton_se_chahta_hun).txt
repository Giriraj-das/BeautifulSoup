maiñ jism o jaañ ke tamām rishtoñ se chāhtā huuñ
nahīñ samajhtā ki aisā kyuuñ hai
na ḳhāl-o-ḳhad kā jamāl us meñ na zindagī kā kamāl koī
jo koī us meñ hunar bhī hogā
to mujh ko is kī ḳhabar nahīñ hai
na jaane phir kyūñ!
maiñ vaqt ke dā.eroñ se bāhar kisī tasavvur meñ uḌ rahā huuñ
ḳhayāl meñ ḳhvāb o ḳhalvat-e-zāt o jalvat-e-bazm meñ shab o roz
mirā lahū apnī gardishoñ meñ usī kī tasbīh paḌh rahā hai
jo merī chāhat se be-ḳhabar hai
kabhī kabhī vo nazar churā kar qarīb se mere yuuñ bhī guzrā
ki jaise vo bā-ḳhabar hai
merī mohabbatoñ se
dil o nazar kī hikāyateñ sun rakhī haiñ us ne
mirī hī sūrat
vo vaqt ke dā.eroñ se bāhar kisī tasavvur meñ uḌ rahā hai
ḳhayāl meñ ḳhvāb o ḳhalvat-e-zāt o jalvat-e-bazm meñ shab o roz
vo jism o jaañ ke tamām rishtoñ se chāhtā hai
magar nahīñ jāntā ye vo bhī
ki aisā kyuuñ hai
maiñ sochtā huuñ vo sochtā hai
kabhī mile ham to ā.īnoñ ke tamām bātin ayaañ kareñge
haqīqatoñ kā safar kareñge
