āḳhirī raat thī vo
maiñ ne dil se ye kahā
harf jo likkhe ga.e
aur jo zabāñ bolī ga.ī
sabhī be-kār ga.e
maiñ bhī ab haar gayā yaar bhī sab haar ga.e
koī chāra nahīñ juz-tark-e-ta.alluq ai dil
ik sadā aur sahī āḳhirī baar
jism se chheḌā use ruuh se chhū le use
āḳhirī baar bahe sāz-e-badan se koī naġhma koī lai
āḳhirī raat hai ye
āḳhirī baar hai ye zā.iqa-e-bosa-o-lams
āḳhirī baar chhalak jaa.e lahū
garmi-e-jāñ se mahak jaa.e nafas kī ḳhushbū
ḳhvāb meñ ḳhvāb ke mānind utar jā ai dil
āḳhirī raat thī vo
phir guzar kū-e-nadāmat se huā to dekhā
baam raushan hai jo thā
aur darvāze pe dastak hai vahī
merā qātil dar-o-dīvār pe kuchh naqsh banātā hai abhī
uñgliyāñ ḳhuun se tar dil-e-kam-zarf ko hai vāhama-e-arz-e-hunar
din kī har baat huī be-tauqīr
raat hai aur zamīr
chashm hai muntazir-e-ḳhvāb-e-digar
ḳhvāb aate haiñ Thaharte haiñ chale jaate haiñ
aur qātil kī sazā ye bhī ki maiñ zinda huuñ
