mire ḳhudāyā maiñ zindagī ke azaab likkhūñ ki ḳhvāb likkhūñ
ye merā chehra ye merī āñkheñ
bujhe hue se charāġh jaise
jo phir se chalne ke muntazir hoñ
vo chāñd-chehra sitāra-āñkheñ
vo mehrbāñ sāya-dār zulfeñ
jinhoñ ne paimāñ kiye the mujh se
rafāqatoñ ke mohabbatoñ ke
kahā thā mujh se ki ai musāfir rah-e-vafā ke
jahāñ bhī jā.egā ham bhī ā.eñge saath tere
baneñge rātoñ meñ chāñdnī ham to din meñ saa.e bikher deñge
vo chāñd-chehra sitāra-āñkheñ
vo mehrbāñ sāya-dār zulfeñ
vo apne paimāñ rafāqatoñ ke mohabbatoñ ke
shikast kar ke
na jaane ab kis kī rahguzar kā manāra-e-raushnī hue haiñ
magar musāfir ko kyā ḳhabar hai
vo chāñd-chehra to bujh gayā hai
sitāra-āñkheñ to so ga.ī haiñ
vo zulfeñ be-sāya ho ga.ī haiñ
vo raushnī aur vo saa.e mirī atā the
so merī rāhoñ meñ aaj bhī haiñ
ki maiñ musāfir rah-e-vafā kā
vo chāñd-chehra sitāra-āñkheñ
vo mehrbāñ sāya-dār zulfeñ
hazāroñ chehroñ hazāroñ āñkhoñ
hazāroñ zulfoñ kā ek sailāb-e-tund le kar
mire ta.āqub meñ aa rahe haiñ
har ek chehra hai chāñd-chehra
haiñ saarī āñkheñ sitāra-āñkheñ
tamām haiñ
mehrbāñ sāya-dār zulfeñ
maiñ kis ko chāhūñ maiñ kis ko chūmūñ
maiñ kis ke saa.e meñ baiTh jā.ūñ
bachūñ ki tūfāñ meñ Duub jā.ūñ
na merā chehra na merī āñkheñ
mire ḳhudāyā maiñ zindagī ke azaab likkhūñ ki ḳhvāb likkhūñ
