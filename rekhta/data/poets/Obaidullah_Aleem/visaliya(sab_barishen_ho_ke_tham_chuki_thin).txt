sab bārisheñ ho ke tham chukī thiiñ
rūhoñ meñ dhanak utar rahī thī
maiñ ḳhvāb meñ baat kar rahā thā
vo niiñd meñ pyaar kar rahī thī

ahvāl hī aur ho rahe the
lazzat meñ visāl ro rahe the
bosoñ meñ dhule-dhulā.e donoñ
nashshe meñ lipaT ke so rahe the

chhoTā sā hasīn sā vo kamra
ik ālam-e-ḳhvāb ho rahā thā
ḳhushbū se gulāb ho rahā thā
mastī se sharāb ho rahā thā

vo chhāñv sā chāñdnī sā bistar
ham rañg nahā rahe the jis par
yuuñ thā ki ham apnī zaat ke andar
the apnā hī ek aur manzar

sairāb mohabbatoñ ke dhāre
bāham the vajūd ke kināre
mauzū-e-suḳhan, suḳhan the saare
aalam hī ajiib the hamāre

jaage vo lahū meñ silsile phir
tan man ke vahī the zā.iqe phir
tham tham ke baras baras ga.e phir
pātāl tak ho ga.e hare phir

jaarī thā vo raqs-e-ham-kinārī
niklī na.ī sub.h kī savārī
aisā lagā kā.enāt saarī
is aan to hai faqat hamārī

jab chāñd mirā nahā ke niklā
maiñ dil ko diyā banā ke niklā
kashkol-e-duā uThā ke niklā
shā.er thā sadā lagā ke niklā

dariyā vo samundaroñ se gahre
vo ḳhvāb gulāb aise chehre
sab zāviyoñ ho ga.e sunahre
ā.īnoñ meñ jab vo aa ke Thahre
