maiñ vo shajar thā
ki mere saa.e meñ baiThne aur shāḳhoñ pe jhūlne kī hazāroñ jismoñ ko aarzū thī
zamīñ kī āñkheñ darāzi-e-umar kī duāoñ meñ ro rahī thiiñ
aur sūraj ke haath thakte nahīñ the mujh ko sañvārne meñ
ki maiñ ik āvāz kā safar thā
ajab shajar thā
ki us musāfir kā muntazir thā
jo mere saa.e meñ aa ke baiThe to phir na uTThe
jo merī shāḳhoñ pe aa.e jhūle to saare mausam yahīñ guzāre
magar vo pāgal havā kā jhoñkā magar vo pāgal havā kā jhoñkā
ajab musāfir thā rahguzar kā
jo chhoḌ aayā thā kitnī shāḳheñ
magar lagā yuuñ ki jaise ab vo shikasta-tar hai
vo mere ḳhvāboñ kā ham-safar hai
so maiñ ne saa.e bichhā diye the
tamām jhūle hilā diye the
magar vo pāgal havā kā jhoñkā magar vo pāgal havā kā jhoñkā
ajab musāfir thā rahguzar thā
ki lamhe bhar meñ guzar chukā thā
maiñ be-numū aur be-samar thā
magar maiñ āvāz kā safar thā
so merī āvāz kā ajar thā
ajab shajar thā
ajab shajar huuñ
ki aane vaale sah kah rahā huuñ
ai mere dil meñ utarne vaale
ai mujh ko shādāb karne vaale
tujhe mirī raushnī mubārak
tujhe mirī zindagī mubārak
