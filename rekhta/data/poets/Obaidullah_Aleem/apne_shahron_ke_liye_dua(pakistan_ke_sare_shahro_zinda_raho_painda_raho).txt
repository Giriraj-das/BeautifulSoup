pākistān ke saare shahro zinda raho pā.inda raho
raushniyoñ rangoñ kī lahro zinda raho pā.inda raho
bātil se tum kabhī na Darnā
zulm kabhī manzūr na karnā
azmat-o-haibat kī dīvāro zinda raho pā.inda raho
aks paḌeñ jis jagah tumhāre
chamkeñ zamīneñ un kī ziyā se
mere vatan ke chāñd sitāro zinda raho pā.inda raho
mausam aa.eñ guzarte jaa.eñ
tum par rang baraste jaa.eñ
arz-e-ḳhudā pe mahakte bāġho zinda raho pā.inda raho
haq kī razā hai saath tumhāre
merī vafā hai saath tumhāre
na.e ujāloñ ke sar-chashmo zinda raho pā.inda raho
