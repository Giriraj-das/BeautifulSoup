tumhāre haiñ kaho ik din
kaho ik din
ki jo kuchh bhī hamāre paas hai sab kuchh tumhārā hai
kaho ik din
jise tum chāñd sā kahte ho vo chehra tumhārā thā
sitāra sī jinheñ kahte ho vo āñkheñ tumhārī haiñ
jinheñ tum shāḳh sī kahte ho vo bāñheñ tumhārī haiñ
kabūtar tolte haiñ par to parvāzeñ tumhārī haiñ
jinheñ tum phuul sī kahte ho vo bāteñ tumhārī haiñ
qayāmat sī jinheñ kahte ho raftāreñ tumhārī haiñ
kaho ik din
kaho ik din
ki jo kuchh bhī hamāre paas hai sab kuchh tumhārā hai
agar sab kuchh ye merā hai to sab kuchh baḳhsh do ik din
vajūd apnā mujhe de do mohabbat baḳhsh do ik din
mire hoñToñ pe apne hoñT rakh kar ruuh merī khīñch lo ik din
