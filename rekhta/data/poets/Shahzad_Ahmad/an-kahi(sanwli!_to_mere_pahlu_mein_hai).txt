sāñvlī! to mire pahlū meñ hai
lekin tirī pyāsī āñkheñ
kabhī dīvār ko taktī haiñ
kabhī jānib-e-dar dekhtī haiñ
mujh se is tarah gurezāñ jaise
unheñ mujh se nahīñ dīvār se kuchh kahnā hai
yā ye panchhī haiñ jinheñ
ek hī parvāz meñ uḌ jaanā hai
haath nahīñ aanā hai
(ai mirī sāñvlī! in āñkhoñ ke donoñ panchhī
gar uḌe bhī to mire dil kī taraf ā.eñge)

sāñvlī! mujh ko tirī āñkhoñ ne
vo fasāne bhī sunā.e ki jinheñ
kahnā chāheñ to tire hoñT faqat ''jī'' kah kar
aur afsānoñ ko dohrāne lagīñ
yā tū begānoñ kī mānind mire paas se guzre
to kabhī
merī taraf dekh ke chalnā bhī gavārā na kare
lekin āñkhoñ meñ chamak aa jaa.e

maslahat hoñT to sī le magar in āñkhoñ ko
kaise ḳhāmosh rakhe kaise unheñ samjhā.e
baat kartī hai to āñkheñ nahīñ milne detī
sāñvlī Dartī hai dil nain jharokoñ meñ na aa.e
