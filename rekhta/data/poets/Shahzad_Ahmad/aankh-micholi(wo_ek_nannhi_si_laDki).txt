vo ik nannhī sī laḌkī
barf ke gaale se nāzuk-tar
havā meñ jhūltī shāḳhoñ kī ḳhushbū
us kā lahja thā
chamakte pāniyoñ jaisī subuk-rau
us kī bāteñ thiiñ
vo uḌtī titliyoñ ke rañg pahne
jab mujhe taktī
to āñkheñ miich letī
magar ab vo nahīñ hai
barf ke gaale bhī ġhā.eb haiñ
havā meñ jhūltī shāḳhoñ meñ
lahja hai na ḳhushbū hai

chamakte pāniyoñ par tairte haiñ
khaḌkhaḌāte zard-rū patte
vo uḌtī titliyāñ jin ke paroñ par
us kī rañgat thī
ḳhudā jaane kahāñ kis haal meñ haiñ

maiñ har ujḌe hue mausam meñ
us ko yaad kartā huuñ
to āñkheñ miich letā huuñ
