raat tak jism ko uryāñ rakhnā
chāñd niklā to ye sahrā kī sulagtī huī ret
sard ho jā.egī barsāt kī shāmoñ kī tarah
barf ho jā.egā jism

phir ḳhunuk-tāb havā aa.egī
terī peshānī ko chhū jā.egī
aur pasīne kī ye nannhī būñdeñ
ho ke tahlīl fazāoñ meñ bikhar jā.eñgī
ret ke Tīloñ se Takrā.eñgī
ret ke Tiile havāoñ kī namī chāTeñge
ret ke Tīloñ kī tishna-dahanī
aur bhaḌak uTThegī
jab havā dasht se aage niklī
patte patte ko jhulas jā.egī

par jahāñ tū hai vahāñ
sard ho jā.egā zarra zarra
barf ho jā.egā jism
magar ik ruuh kī aag
jis ko barsāt kī shāmoñ ne havā dī barsoñ
chāñd kī zard shuāoñ se bhaḌak uTThegī
