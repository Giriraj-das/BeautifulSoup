us ne apne dil kī kaalī dhartī par ek daraḳht ugāyā thā
pahle is par ummīdoñ ke phal aate the
is kī shāḳheñ ḳhushbuoñ ke pattoñ se bhar jaatī thiiñ
yādoñ kī ḳhushbueñ fazā meñ bikhar jaatī thiiñ
kabhī kabhī rātoñ kī māyūsī kī shabnam
saare daraḳht ko dho detī thī
phūloñ meñ nokīle kāñTe bo detī thī
phir bhī maiñ duniyā kī jaltī dhuup se ghabrā kar
akasr is ke saa.e meñ aa jaatā thā
sukh paatā thā
lekin ab ye daraḳht to jaise sañg-e-safed kā hai
is kī shāḳheñ dūdhiyā dhaat kī haiñ
ab is par TeḌhe-meḌhe maḳhrūtī aur murabba shakloñ vaale
lohe ke phal aate haiñ
is kā saaya garm dahakte añgāroñ kī aag hai
is kī ḳhushbū bahte ḳhuun kā raag hai
mere dil kī miTTī par ab koī daraḳht nahīñ hai naag hai
phan phailā kar baiThā hai aur apne jism ko Dastā hai
jism ab is kā jism nahīñ hai
piile ḳhuun kā rasta hai
