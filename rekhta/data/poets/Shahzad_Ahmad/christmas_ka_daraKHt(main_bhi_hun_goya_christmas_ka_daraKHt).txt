maiñ bhī huuñ goyā christmas kā daraḳht
merā rishta bhī zamīñ se āsmāñ se aur havā se kaT chukā
baaġh chhūTā khetiyāñ chhūTīñ
maiñ ghar ke markazī kamre meñ aa kar DaT chukā

mere bachchoñ ne sajāyā hai mujhe
raushnī ke nanhe nanhe bulb Tāñke haiñ mirī bāñhoñ ke saath
merī shāḳhoñ meñ haiñ tohfe
muḳhtalif rangoñ ke kāġhaz aur sunahre tape meñ lipTe hue
hai raqam har ek tohfe par koī mānūs naam
raat hogī aur dinner ke ba.ad mere paas sab aa jā.eñge
merī biivī mere bachche mere dost
merī shāḳhoñ se utāre jā.eñge tohfe tamām
jāgtī soī huī guḌiyā
damaktī dhāriyoñ vaalā frock
mere beTe ke liye bandūq
jis se vo karegā uḌtī chiḌiyoñ kā shikār
merī biivī ke liye necklace chamaktā pur-vaqār
aur bhī tohfe bahut se be-shumār
aur bachchoñ ke liye aur apne pyāroñ ke liye

jab guzar jā.egī shab
baT chukeñge saare tohfe bujh chukeñge bulb sab
maiñ drawing-rōm kī be-kār shai ho jā.ūñgā
mere sūkhe zard-pattoñ kī mahak
jāgtī-jītī fazā meñ kab talak
phir mirī biivī kahegī
aao bachcho ghar kī zebā.ish na.e sire se kareñ
pheñk deñ ab ghar se bāhar ye christmas kā daraḳht
pattā pattā us kī har ik shāḳh kā murjhā gayā
ab nayā saal aa gayā
