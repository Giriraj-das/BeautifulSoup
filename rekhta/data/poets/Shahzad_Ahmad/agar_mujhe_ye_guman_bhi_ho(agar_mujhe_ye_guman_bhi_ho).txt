agar mujhe ye gumān bhī ho
ki ḳhvāb meñ maiñ na dekh pā.ūñgā
terā chehra gudāz bāñheñ udaas āñkheñ
mire laboñ ko talāsh karte hue tire lab
qasam hai mujh ko guzartī naddī ke pāniyoñ kī
maiñ apnī nīñdeñ jalā ke rakh duuñ
agar mujhe ye yaqīn bhī ho
ki sabz patte havā kī aahaT na sun sakeñge
gulāb mausam barastī bārish na sah sakegā
chamaktī shāḳhoñ pe ik shagūfa na rah sakegā
to phir bhī maiñ terā naam le kar
tarastī āñkhoñ ko band kar luuñ
ki niiñd aa.e to maiñ tire ḳhvāb dekh pā.ūñ

ye ḳhvāhisheñ haiñ ki sang-reze
jo āsmānoñ se mere dil par baras rahe haiñ
ye dhuup hai yā aziyyatoñ kā sarāb-e-dozaḳh
ye log haiñ yā ḳhalā kī vus.at meñ duur hote hue sitāre
kahāñ gayā niiñd kā parinda
paroñ se lorī sunāne vaalā
vo tere manzar dikhāne vaalā
