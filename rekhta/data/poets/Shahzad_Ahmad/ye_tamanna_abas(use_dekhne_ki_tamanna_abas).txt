use dekhne kī tamannā abas
vo kaisā lagegā
abhī dhundlī dhundlī lakīroñ ne chehra banāyā nahīñ
abhī us kī āvāz bhī resha resha hai
us ne guzartī huī sā.atoñ ko batāyā nahīñ
abhī barf kī tah ke nīche haiñ āñkhoñ kī jhīleñ
abhī jhiil kī machhliyāñ zard sūraj kī kirnoñ se mahrūm haiñ

magar kyā ḳhabar
vo azal se abad tak isī kaifiyat meñ rahe
yā mirī aañkh us kī badaltī huī rañgtoñ se shanāsā na ho
maiñ use kyuuñ adhūrā kahūñ
merī āñkheñ hī shāyad mukammal na ho

yahī sochte sochte mujh ko niiñd aa ga.ī
aur havā der tak mere kānoñ meñ kahtī rahī
dekh le dekh le
maiñ ne ghabrā ke āñkheñ uThā.īñ
vahāñ tīrgī ke sivā aur koī na thā
maiñ ne dil se kahā
raat kaafī paḌī hai abhī svar haiñ
svar haiñ
abhī niiñd kā pahlā jhoñkā bhī aayā na thā
phir havā ne kahā dekh le dekh le
ḳhāmushī rañg hai
tīrgī kī sadā sañg hai
bante bante hue roz-o-shab naqsh-e-pā se zyāda nahīñ
aur tū sochtā hai ki takmīl ho
chehre itne shanāsā hoñ to un ko pahchān le

ye tamannā abas
