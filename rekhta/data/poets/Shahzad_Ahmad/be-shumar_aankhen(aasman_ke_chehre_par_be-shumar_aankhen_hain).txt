āsmāñ ke chehre par be-shumār āñkheñ haiñ
be-shumār āñkhoñ meñ be-hisāb manzar haiñ
manzaroñ ke ā.īne apne apne chehroñ ko ḳhud hī dekh sakte haiñ
ḳhud hī jaan sakte haiñ apnī be-navā.ī ko
vus.atoñ kī chādar par silvaTeñ bahut sī haiñ
is ḳhamosh duniyā meñ āhaTeñ bahut sī haiñ
aatī jaatī lahroñ kā azhdahām rahtā hai
vaqt ek ḳhanjar hai
be-niyām rahtā hai
ye ajiib duniyā hai jis meñ kuchh nahīñ miltā
phir bhī ek lamhe meñ be-shumār tārīḳheñ
yuuñ badaltī rahtī haiñ
jaise ḳhushk pattoñ kā Dher uḌtā phirtā hai
be-kanār samtoñ meñ
be-shumār samtoñ meñ be-shumār āñkheñ haiñ
kuchh nahīñ hai takne ko aur hazār āñkheñ haiñ
rāstoñ ke dhāge se har taraf laTakte haiñ
ḳhaak ke jazīre se
har taraf bhaTakte haiñ
phir bhī āsmānoñ par raat ke añdhere meñ
sub.h ke savere haiñ
ye ajab muamma hai
jis taraf bhī ham dekheñ
TūTte hue lamhe bhāgte hue raste jāgte hue manzar
ā.inoñ ke andar bhī ā.inoñ ke bāhar bhī
ek shor barpā hai
jis ko ham nahīñ sunte
aur vo ham se kahtā hai
tum bhī mere jaise ho
maiñ bhī miTne vaalā huuñ tum bhī miTne vaale ho
āsmāñ ke chehre par be-shumār āñkheñ haiñ
be-shumār āñkhoñ meñ be-hisāb manzar haiñ
manzaroñ ke ā.īne
rañg rañg ā.īne ke javāb manzar haiñ
manzaroñ ke andar bhī sad hazār manzar haiñ
vo bhī miTne vaale haiñ
ham bhī miTne vaale haiñ
