zamāne ke paañv meñ zanjīr Daalo
ki ye chhipkilī kī tarah reñgtā vaqt
umīdoñ ke shah-par ko chhūne lagā hai

ise rok bhī do
ki ye fīl-pā ab hamāre subuk jism ko rauñd degā
hamāre taḳhayyul ke par toḌ degā
ye sail-e-ravāñ aarzū ke gharauñde kī buniyād ko chaaT legā

agar dauḌtā vaqt merī tarah
ek markaz pe kuchh der Thahrā rahe
niiñd ke devtā
aañkh kī putliyoñ ke jharokoñ se jhāñkeñge
aur aa baseñge
diloñ kī ujaḌtī huī bastiyoñ meñ
ye āñkheñ ki jin kā lahū
rat-jage kī lagā.ī huī aag meñ jal rahā hai
unheñ sard hāthoñ ke mahke hue
lams kī justujū hai
inheñ aarzū hai
ki koī dil-rām
ḳhvāboñ ke gajre sajā kar kahe
''ai mire sar-phire
maiñ yahāñ huuñ yahāñ
kis liye tū mujhe

vaqt kī be-amāñ vus.atoñ meñ kahīñ
DhūñDhtā phir rahā hai''
