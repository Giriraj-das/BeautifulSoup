kabhī jiine kabhī marne kī ḳhvāhish rok letī hai
vagarna maiñ havā kī lahr meñ tahlīl ho jā.ūñ
kidhar jā.ūñ ki har-sū sā.ateñ raste kā patthar haiñ
agar baiThā rahūñ to raakh meñ tabdīl ho jā.ūñ

vo jādūgar thā jis ne raat par pahre biThā.e the
vagarna ab talak ye chāñd taare miT chuke hote
junūn-e-āgahī mānūs āñkhoñ se chhalak jaatā
bisāt-e-zindagī ke saare mohre piT chuke hote

mujhe ma.alūm hai ik chāñd din ko bhī nikaltā hai
mujhe ma.alūm hai rāteñ bhī ik ḳhurshīd rakhtī haiñ
agar ye donoñ aalam ek ho jaa.eñ to phir kyā ho
havā.eñ raat din yaktā.ī kī ummīd rakhtī haiñ

magar in vus.atoñ ko kaun bāñhoñ meñ sameTegā
kahāñ se aa.egī vo raushnī jo muntahī hogī
diloñ kī tīrgī kuchh aur gahrī hotī jaatī hai
aziyyat raushnī kī din kī rag rag ne sahī hogī

kidhar jā.ūñ ki har sū rāste kirnoñ kī sūrat haiñ
magar kirnoñ pe chalnā be-qarārī ko nahīñ aatā
vo nuqta jis pe maiñ huuñ marqad-e-shām-e-ġharībāñ hai
magar is samt koī āh-o-zārī ko nahīñ aatā
