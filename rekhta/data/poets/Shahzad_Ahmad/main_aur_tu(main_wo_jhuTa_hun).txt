maiñ vo jhūTā huuñ
ki apnī shā.erī meñ āñsuoñ kā zikr kartā huuñ
magar rotā nahīñ

āsmāñ TuuTe
zamīñ kāñpe
ḳhudā.ī mar miTe
mujh ko dukh hotā hai
maiñ vo patthar huuñ ki jis meñ koī chiñgārī nahīñ
vo payambar huuñ ki jis ke dil meñ bedārī nahīñ
tum mujhe itnī haqārat se na dekho
ain-mumkin hai ki tum merā hayūlā dekh kar
ġhaur se pahchān kar
apnī āñkheñ phoḌ lo
aur maiñ ḳhālī nigāhoñ se tumheñ taktā rahūñ

āgahī mujh ko piyārī thī
magar is kā ma.aal
zindagī bhar kā vabāl
ab liye phirtā huuñ apne zehn meñ sadiyoñ kā bojh
kuchh izāfa is meñ tum kar do
ki shāyad koī talḳhī aisī baaqī rah ga.ī ho
jis ko maiñ ne aaj tak chakkhā nahīñ
