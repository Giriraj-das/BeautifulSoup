ek pal meñ ḳhatm ho saktī hai vus.at dahr kī
choTiyoñ se choTiyoñ tak rāsta
aage ḳhalā
aur ḳhalā kī tīrgī meñ duur se aa.ī huī kirnoñ ke rañgoñ kī numūd
āsmāñ ke paañv par mahtāb o anjum ke sujūd
aur zamīñ kī raunaqoñ kā vahm fikr-e-raft-o-ūd
bun diye kis ne ye tār-o-pūd
kis ke haath meñ aayā nizām-e-kā.enāt
kis ke zarre ban ga.e duniyā sitāre āftāb
kis ne āvāra-ḳhayālī ko pilā.ī fikr-e-shīrīñ kī sharāb
kis ne ye sab kuchh banāyā
aur ḳhud tārīk pardoñ meñ kahīñ baiThā rahā
kyā ye sab phailāv mere vāste haiñ
yā maiñ ḳhud us kī purānī ruuh meñ baiThā huā
gin rahā huuñ us ke ashkoñ kī qatār
poñchhtā huuñ us ke aañsū māñgtā huuñ us se bhiik
(chāhtā huuñ ruuh kī ḳhātir sukūñ)
vo to ḳhud is ḳhair-o-shar ke jaal meñ uljhā huā
dard se betāb taḳhlīq-e-aziyyat se niDhāl
chīḳh kar kahtā hai ''mujh ko maar Dāl''
