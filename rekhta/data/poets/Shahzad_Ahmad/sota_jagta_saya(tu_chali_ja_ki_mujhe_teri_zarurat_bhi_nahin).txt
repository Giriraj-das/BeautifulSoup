tū chalī jā ki mujhe terī zarūrat bhī nahīñ
maiñ shab-o-roz kī miTTī se dobāra bhī janam le lūñgā
maiñ jo zindoñ meñ huuñ zindoñ meñ nahīñ
maiñ parindoñ meñ darindoñ meñ nahīñ
faqat insānoñ meñ maujūd hai saaya merā
muddateñ biit ga.ī haiñ magar anjām na aayā merā

maiñ sipāhī to nahīñ phir bhī laḌī haiñ ka.ī jañgeñ maiñ ne
pahlī hī jañg thī vo jis meñ kaTe haath mire
dūsrī jañg meñ baazū bhī ga.e
tīsrī jañg meñ phūTī mirī donoñ āñkheñ
aur phir jañg pe jañg
ab mire jism kā hissa nahīñ aisā koī
jis meñ zaḳhmoñ ke nishāñ raat se kam gahre hoñ

āḳhirī zaḳhm lagāyā tū ne
tū ne ḳhāmoshī kī shamshīr se maarā mujh ko
ab janam lenā hai duniyā meñ dobāra mujh ko
phir na.e haath na.e baazū na.ī aañkh lagānī hai mujhe
phir masīhā.ī dikhānī hai mujhe
phir na.ī jañg kī karnī hai mujhe tayyārī
aañkh ko phoḌnā hai DhūñDnī hai bedārī

tū mujhe maar ke ḳhush thī ki maiñ mar jā.ūñgā
sūkhī miTTī kī tarah ḳhud hī bikhar jā.ūñgā

magar ai merī aziyyat kī amiiñ
maiñ tire ḳhuun meñ maujūd rahūñgā har vaqt
surḳh zarroñ kī tarah jin meñ havā hotī hai
zinda rahne kī adā hotī hai
tū mujhe kaun sī talvār se kāTegī batā
ab safar merā tirī chaltī huī saañs ke andar hogā
