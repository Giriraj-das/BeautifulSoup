daraḳhtoñ par koī pattā nahīñ thā
guzarte rāste ḳhāmosh the
uḌte parinde raat kā aaseb lagte the
jahāñ tak bhī nazar jaatī thī
un logoñ kī qabreñ thiiñ jo paidā hī na ho paa.e
sitāre the magar vo āsmānoñ par huvaidā hī na ho paa.e
ḳhabar ye thī is miTTī meñ sabza lahlahā.e gā
yahāñ vo vaqt aa.egā ki har-sū rañg hoñge phuul hoñge raushnī hogī
magar ye kaun batlā.e
ki kaise is añdhere meñ kamī hogī
jo sadiyoñ se hamārī aañkh kī putlī kā hissa hai
sunā hai vaqt aage kī taraf jaatā hai
lekin ham hazāroñ saal se us ek nuqte par khaḌe haiñ jis ke nīche kuchh nahīñ hai jis ke uupar kuchh nahīñ hai
tum ne to chauthī jihat bhī DhūñD lī
aur ham pahlī jihat kī justujū meñ ḳhaak ho kar rah ga.e
