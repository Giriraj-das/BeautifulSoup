kyā faqat dekhte rahne se masā.il kī girah khultī hai
kyā faqat aañkh kī putlī meñ hai mahfūz ḳhudā.ī saarī
ham ki insān nahīñ āñkheñ haiñ
ham ne āñkhoñ ko ḳhudā samjhā ḳhudā.ī jaanā
aa.ina dekhā to in āñkhoñ ne ḳhud ko bhī nahīñ pahchānā

dekhte dekhte pathrā ga.iiñ donoñ āñkheñ
phir bhī chehra na nazar aayā kahīñ
phir bhī dekhe nahīñ dast-o-bāzū
jaan kar ham ne har ik chiiz se inkār kiyā
zaat se
zaat ke gard ḳhudā.ī ke manāzir se
manāzir meñ chhupī sadiyoñ kī mazlūm tamannāoñ se
phoḌ do dekhne vaalī āñkheñ
ham tamāshā.ī nahīñ khel ke kirdār bhī haiñ
apne kirdār ke zindāñ meñ giraftār bhī haiñ
ham se zindānī hazāroñ lākhoñ

aao sab ke liye duniyā dekheñ
aao is koh ko tasḳhīr kareñ
jis ke pare
sub.h kā rañg hai
aur rañg kī tanvīreñ haiñ
aao tanvīroñ ko āñkhoñ se nahīñ saare badan se dekheñ
