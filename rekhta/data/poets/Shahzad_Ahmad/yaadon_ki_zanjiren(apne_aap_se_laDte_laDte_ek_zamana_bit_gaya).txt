apne aap se laḌte laḌte ek zamāna biit gayā
ab maiñ apne jism ke bikhre TukḌoñ ke ambār pe baiThā
soch rahā huuñ
merā in se kyā rishta hai
in kā aapas meñ kyā rishta hai
kaun huuñ maiñ
aur kis talvār se maiñ ne apne jism ke TukḌe kaaTe haiñ
ab maiñ kyā huuñ
aur ab mujh ko kyā karnā hai
maiñ ne kyā ta.amīr kiyā thā
chhoTī chhoTī yādoñ kī zanjīr se
maiñ ne apne añg añg ko bāñdh liyā thā
apne gird purāne aur na.e lafzoñ kī dīvāreñ chun lī thiiñ
ab merā in dīvāroñ se
in zanjīroñ se
koī rishta baaqī hai to itnā hai
jaise apnī rihā.ī kā mujh ko yaqīñ na ho
maiñ dīvāna huuñ
ab mujh se itnā faiz karo yaaro
maiñ ne jitne sher likhe haiñ mere sar pe de maaro
