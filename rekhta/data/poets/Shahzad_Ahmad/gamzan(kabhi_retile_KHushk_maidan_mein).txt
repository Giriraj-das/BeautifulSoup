kabhī retīle ḳhushk maidān meñ
koī bādal kā āvāra TukḌā
kisī ghar se bhāge hue pyāre bachche kī mānind
āvārgī kartā kartā
zamānoñ se sūkhī huī ret ko pyaar se dekhtā hai

vo achchhī tarah jāntā hai
ki is ret ke ḳhushk siine meñ dil hai
jo apnī tabāhī pe rotā nahīñ hai
jo kahtā nahīñ hai
ki ''aao mujhe is gaḌhe se nikālo
mire muñh ko dho kar
mirī maañg meñ sabz pattoñ kā chandan bharo''

vo bādal kā āvāra TukḌā
jo bachchoñ kī mānind ma.asūm hai
apnī kājal lagī bhīgī āñkhoñ se us kī taraf dekhtā hai
vo rotā hai
aur us ke aañsū
sulagtī huī ret ke ḳhushk siine meñ halchal machāte haiñ
ḳhushbū luTāte haiñ
aur un kī ḳhushbū
musāfir akele musāfir se kahtī hai
chalte raho
abhī zindagī meñ namī hai
abhī sard jhoñkoñ kā sailāb soyā nahīñ hai
