jhāñktā hai tirī āñkhoñ se zamānoñ kā ḳhalā
tere hoñToñ pe musallat hai baḌī der kī pyaas
tere siine meñ rahā shor-e-bahārāñ kā ḳharosh
ab to sāñsoñ meñ na garmī hai na āvāz na baas
tū ne ik umr se baazū bhī nahīñ phailā.e
phir bhī bāñhoñ ko hai sadiyoñ kī thakan kā ehsās

tere chehre pe sukūñ khel rahā hai lekin
tere siine meñ to tūfān garajte hoñge
bazm-e-kaunain tirī aañkh meñ vīrān sahī
tire ḳhvāboñ ke mahallāt to samjhe hoñge
garche ab koī nahīñ koī nahīñ aa.egā
phir bhī aahaT pe tire kaan to bajte hoñge

vaqt hai naag tire jism ko Dastā hogā
yaḳh kar tujh ko havā.eñ bhī biphartī hoñgī
sab tire saa.e ko aaseb samajhte hoñge
tujh se ham-joliyāñ katrā ke guzartī hoñgī
kitnī yādeñ tire ashkoñ se ubhartī hoñgī

zindagī har na.e andāz ko apnātī hai
ye fareb apne liye jaal na.e buntā hai
raqs kartī hai tire hoñToñ pe halkī sī hañsī
aur jī ko koī ruuh kī tarah dhuntā hai
laakh pardoñ meñ chhupā shor-e-aziyyat lekin
dil tire dil ke dhaḌakne kī sadā suntā hai
terā ġham jāgtā hai dil ke nihāñ-ḳhānoñ meñ
terī āvāz se siine meñ fuġhāñ paidā hai
terī āñkhoñ kī udāsī mujhe kartī hai udaas
terī tanhā.ī ke ehsās se dil tanhā hai
jāgtī to hai to thak jaatī hai āñkheñ merī
zaḳhm jalte haiñ tire dard mujhe hotā hai
