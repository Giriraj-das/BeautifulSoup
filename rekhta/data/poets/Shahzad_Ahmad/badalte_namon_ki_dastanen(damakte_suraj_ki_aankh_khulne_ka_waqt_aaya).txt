damakte sūraj kī aañkh khulne kā vaqt aayā
zamīñ ke laave ne karvaTeñ liiñ
falak ne dekhā to kaañp uTThā
ye sar-phire log kaun se haiñ havā ne pūchhā
sune hue azm ke nishān un ke zard chehroñ pe khil uThe haiñ
ye log din-rāt jāgte haiñ
ye chāhte haiñ ki zard miTTī pe surḳh phūloñ kī bārisheñ hoñ
zamīñ kī vus.at pe qarya qarya muhāfizoñ kī alag zamīñ ho
zamīñ ke be-tāj bādshāhoñ ne ham ko luuTā hai qarya qarya
hamārī jholī meñ bhiik Daalī hai
bhiik meñ vāhime diye haiñ
ye vāhime hī hamāre ghar haiñ
ham un gharoñ meñ ka.ī zamānoñ se rah rahe haiñ
gharoñ kī dīvāreñ rafta rafta simaT rahī haiñ
chhateñ dhamākoñ se phaT rahī haiñ
ham un ke malbe meñ dab rahe haiñ
qaran qaran jāñ-ba-lab rahe haiñ
phir ab to ye ahd kar liyā hai
ye ghar raheñge yā ham raheñge
kabhī na donoñ baham raheñge
zamīñ pe sailāb aane vaalā hai
us meñ poshīda vo ujālā hai
jis se sadiyoñ kī tīrgī par nashe ufuq kī nazar paḌegī
usī ujāle kī vus.atoñ meñ vo roz hai jis kī ek jumbish
har ek dīvār toḌ degī
lahū sitam kā nichhoḌ degī
vo ghar bhī miTTī pe aa raheñge
jo ghar nahīñ haiñ hamāre zindāñ haiñ
jin kī taḳhtī badaltī rahtī hai
naam un ke hazār rakkhe ga.e haiñ
phir bhī havas ke zindāñ to ek jaise haiñ
ek zanjīr hī kī kaḌiyāñ
alag alag bhī haiñ ek bhī haiñ
