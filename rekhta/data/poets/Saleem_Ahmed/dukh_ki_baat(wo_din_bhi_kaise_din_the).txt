vo din bhī kaise din the
jab terī palkoñ ke saa.e
shaam kī gahrī udāsī ban ke
mirī ruuh meñ jaadū jagāte the
mirī āñkhoñ meñ nīndeñ
tere bāloñ kī tarah aise subuk se jaal bantī thiiñ
ki jo halqa-ba-halqa ḳhvāb-andar-ḳhvāb
anjāne zamānoñ kī gurezāñ sā.atoñ par
abr kī sūrat baraste the
badalte mausamoñ kī tarah tere jism par aalim guzarte the
mirī jaañ to bahār-e-jāvedāñ kā ek mausam thī
jo merī ruuh meñ aayā
mujhe kyuuñ yaad aate haiñ
vo din
javāb na ā.eñge
na ā.eñge to phir kyuuñ yaad aate haiñ
vo din bhī kaise din the
jab merī bedāriyoñ kī sarhadeñ ḳhvāboñ se miltī thiiñ
vo bāteñ jo ki nā-mumkin haiñ mumkin thiiñ
jahāñ bas soch lenā aur ho jaanā barābar thā
tujhe kyā yaad hai vo din
ki jab harf-e-shikāyat kī girah sī paḌ ga.ī thī
mere siine meñ
merī āzurdagī se shaam ke chehre pe zardī thī
maiñ tere paas baiThā sochtā thā
jaane kyā kyā sochtā thā
tujhe kyā yaad hai
tū ne kahā thā
maiñ dil kī baat agar us se bhī
kah saktī to kah detī
ki mere jism meñ do dil dhaḌakte haiñ
tumhāre vāste bhī
jo dushman-e-jāñ hai
