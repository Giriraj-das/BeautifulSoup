'kipling' ne kahā thā
''mashriq mashriq hai
aur maġhrib maġhrib hai
aur donoñ kā milnā nā-mumkin hai''
lekin maġhrib mashriq ke ghar-āñgan meñ aa pahuñchā hai
merā naukar b.b.c se ḳhabreñ suntā hai
maiñ 'be-dil' aur 'hāfiz' ke bajā.e
'shakespeare' aur 'rilke' kī bāteñ kartā huuñ

aḳhbāroñ meñ
maġhrib ke chakloñ kī ḳhabreñ aur tasvīreñ chhaptī haiñ
mujh ko chuggī dāḌhī vaale 'akbar' kī khisyānī hañsī par
.....rahm aatā hai
iqbāl kī bāteñ (gustāḳhī hotī hai)
majzūb kī baḌ haiñ
'vāris-shāh' aur 'bullhe-shāh' aur 'bābā-farīd'?
chaliye jaane diije in bātoñ meñ kyā rakkhā hai

mashriq haar gayā hai!
ye 'baksar' aur 'palāsī' kī haar nahīñ hai
'Tīpū' aur jhāñsī-kī-rānī kī haar nahīñ hai
san-sattavan kī jañg-e-āzādī kī haar nahīñ hai
aisī haar to jiitī jā saktī hai (shāyad ham ne jiit bhī lī hai)
lekin mashriq apnī ruuh ke andar haar gayā hai

qubla-ḳhān tum haar ga.e ho!
aur tumhāre TukḌoñ par palne vaalā lālchī mārko-polo
.....jiit gayā hai
akbar-e-āzam! tum ko maġhrib kī jis ayyāra ne tohfe bheje the
aur baḌā bhaa.ī likkhā thā
us ke kutte bhī in logoñ se afzal haiñ
jo tumheñ mahā-balī aur zillullāh kahā karte the
mashriq kyā thaa?
jism se uupar uThne kī ik ḳhvāhish thī
shahvat aur jibillat kī tārīkī meñ
ik diyā jalāne kī koshish thii!
maiñ soch rahā huuñ, sūraj mashriq se niklā thā
(mashriq se jaane kitne sūraj nikle the)
lekin maġhrib har sūraj ko nigal gayā hai

''maiñ haar gayā hūñ''
maiñ ne apne ghar kī dīvāroñ par likkhā hai
''maiñ haar gayā hūñ''
maiñ ne apne ā.īñe par kālak mal dī hai
aur tasvīroñ par thūkā hai
hārne vaale chehre aise hote haiñ
merī ruuh ke andar ik aisā gahrā zaḳhm lagā hai
jis ke bharne ke liye sadiyāñ bhī nā-kāfī haiñ
maiñ apne bachche aur kutte donoñ ko 'Tīpū' kahtā huuñ

mujh se merā sab kuchh le lo
aur mujhe ik nafrat de do
mujh se merā sab kuchh le lo
aur mujhe ik ġhussa de do
aisī nafrat aisā ġhussa
jis kī aag meñ sab jal jaa.eñ
.....maiñ bhī!!
