to aao chaleñ ab ghar chalte haiñ
din kī thakan ab shaam huī hai
sūraj ko apne gahvāre meñ so jaane do
vo bahut thakā huā hai
sūraj kī bīmārī ne ham sab ko thakā diyā hai
kyā jaane kal kyā hogā
kal to andeshe ko kahte haiñ
dekho ham kitne andeshoñ se guzre haiñ aur zinda haiñ
us ne kahā thā zinda raho
aThārah baras
aThārah baras jo niiñd kī sāñseñ ban kar guzar ga.e
aur ab jaltī āñkhoñ kī bedārī vo hāsil hai
jo lā-hāsil hai
maiñ apnī saarī nīñdeñ bhuul gayā huuñ
ham sab apne ḳhvāboñ kā saudā kar ke jiinā bhuul chuke haiñ
us ne kahā thā zinda raho
jaise zinda rahnā mere bas meñ hai
vo sachchī thī lekin maiñ ne us ko jhūTā samjhā thā
Thahro mujh ko darvāza kholne do
ghar kī dīvāroñ par vīrānī hai
maiñ aaj tumhāre saath sahar tak jāgūñgā
donoñ khā kar gappeñ hāñkeñge
merī mez pe
fāqa-kash ummīdeñ
vo rūkhī-sūkhī khātī haiñ
jo māyūsī se bach jaatī haiñ
mere bistar par be-ḳhvābī karvaTeñ letī hai
us ne kahā thā zinda raho
kyā zinda rahnā mere bas meñ hai
maiñ to sāñseñ gin gin kar
apnī gum-gashta ummīdoñ ko
note-bōkoñ maiñ likhtā huuñ
