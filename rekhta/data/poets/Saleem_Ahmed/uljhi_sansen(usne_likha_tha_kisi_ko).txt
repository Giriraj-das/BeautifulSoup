us ne likhā thā kisī ko
mire bachche
ḳhāk-e-zar-gar meñ chhupe zarre haiñ
jin ko maiñ jaañ ke evaz sauñp rahī huuñ tum ko
mujh ko kuchh zinda khilaunoñ se mohabbat thī
jaise ainī kisī ham-sāya sahelī
ke khilaunoñ ko uThā laatī hai
aur so jaatī hai
siina se lagā kar un ko
daaġh jo ruuh meñ
jism pe hote to mujhe
log ik jaltā huā shahr samajhte
maiñ raakh maiñ kyā DhūñDhtā huuñ
to ne jalte hue dekhā thā use
daaġh the jism pe us ke jaise
tez jaltā huā mom
sham.a ke jism pe jam jaatā hai
jal bujhī
jal bujhī aur mujhe phūñk ga.ī
rishte uljhī huī sāñseñ haiñ magar
us kī sāñseñ to kisī aur kā sarmāya thiiñ
us ke jalne se mirī raakh kā rishta kyā thā
mujh ko ḳhvāboñ ne kabhī chain se sone na diyā
us ke hoñToñ ne jagāyā thā mirī āñkhoñ ko
daaġh bosoñ ke
laboñ par nahīñ rahte
lekin
ruuh par zaḳhm se ban jaate haiñ
to judā ho ga.ī jalte hue hoñToñ kī tarah
ye mirā ḳhat tujhe ik bosa-e-nādīda hai
