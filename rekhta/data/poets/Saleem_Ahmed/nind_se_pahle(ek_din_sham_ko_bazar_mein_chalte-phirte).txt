ek din shaam ko bāzār meñ chalte-phirte
sansanāhaT sī huī saare badan meñ mere
saañs bhārī huā siine meñ aTak kar aayā
kuchh qadam aur chalā hūñgā ki chakkar aayā
phir mujhe yaad nahīñ kaise havā.eñ badlīñ
vaqt bāzār samāñ aur fazā.eñ badlīñ
jaane kyuuñ dekh ke bāzār ko Dar aane lagā
be-zarar chīzoñ se bhī ḳhauf-e-zarar aane lagā
jaane kyā aañkh ko bin dekhe nazar aatā thā
ek ek uzv-e-badan ḳhauf se tharrātā thā
jism qaabū meñ na thā siine meñ dil aTkā thā
paañv rakhtā thā kahīñ aur kahīñ paḌtā thā
habs mahsūs huā ThanDā pasīna Tapkā
chaḌh gayā zehn pe dhund aur dhuveñ kā bhapkā
chalnā kaisā ki ghisaTtā huā ghar meñ aayā
mujh se do chaar qadam aage thā merā saaya
kaisā saaya ki har ik lamha badaltā jaa.e
dam-ba-dam ek na.ī shakl meñ Dhaltā jaa.e
kabhī simTe kabhī phaile kabhī sahme kāñpe
kabhī reñge kabhī dauḌe kabhī ruk kar hāñpe
mujh ko yuuñ lagtā thā maiñ jaan rahā huuñ ḳhud ko
us kī har shakl meñ pahchān rahā huuñ ḳhud ko
Darte Darte jo qadam aur baḌhā.e maiñ ne
vahshat-e-rūh ke sāmāñ na.e paa.e maiñ ne
be-sabab har dar-o-dīvār ko barham dekhā
balb meñ chashm-e-ġhazabnāk kā aalam dekhā
kaisī āvāz chalī aatī hai ghar-ghar ghar-ghar
aañkh uThā.ūñ to balā naach rahī hai sar par
haath kursī ne achānak mirī jānib phailā.e
maiñ jo palTā idhar mez ne bhī paañv baḌhā.e
ḳhud-ba-ḳhud jūtoñ meñ harakat huī moze bhāge
kulbulāte hue kiiḌe the kishan ke taage
sarsarāhaT sī yakāyak huī parde ke qarīb
saañp sā reñg rahā thā mire takiye ke qarīb
band ghaḌiyāl meñ bajne lage ik-dam baara
qahqaha mujh pe havāoñ ne achānak maarā
baiThnā chāhā to sofoñ ne dabā kar bhīñchā
bhāgnā chāhā to pardoñ ne pakaḌ kar khīñchā
phir zarā der meñ jaise ki ye sab kuchh bhī na thā
dil ko vahshat thī pa vahshat kā sabab kuchh bhī na thā
