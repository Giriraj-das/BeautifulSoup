ka.ī sar-zamīneñ sadā de rahī haiñ ki aao
ka.ī shahr mere ta.āqub meñ haiñ chīḳhte haiñ na jaao
ka.ī ghar lab-e-hāl se kah rahe haiñ
ki jab se ga.e ho
hameñ ek vīrān tanhā.ī ne Das liyā hai
palaT aao phir ham ko ābād kar do
vo sab ghar
vo sab shahr.... sab sar-zamīneñ
mohabbat kī chhoḌī huī rahguzar ban ga.ī haiñ
kabhī manzileñ thiiñ magar aaj gard-e-safar ban ga.ī haiñ
mohabbat safar hai
musalsal safar hai
so maiñ tujh se terī hī jānib safar kar rahā huuñ
