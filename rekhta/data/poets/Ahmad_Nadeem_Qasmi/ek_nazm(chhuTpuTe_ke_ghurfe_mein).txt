chhuTpuTe ke ġhurfe meñ
lamhe ab bhī milte haiñ
sub.h ke dhundalke meñ
phuul ab bhī khilte haiñ
ab bhī kohsāroñ par
sar-kashīda hariyālī
pattharoñ kī dīvāreñ
toḌ kar nikaltī hai
ab bhī āb-zāroñ par
kashtiyoñ kī sūrat meñ
ziist kī tavānā.ī
zāviye badaltī hai
ab bhī ghaas ke maidāñ
shabnamī sitāroñ se
mere ḳhāk-dāñ par bhī
āsmāñ sajāte haiñ
ab bhī khet gandum ke
tez dhuup meñ tap kar
is ġharīb dhartī ko
zar-fishāñ banāte haiñ
saaye ab bhī chalte haiñ
sūraj ab bhī Dhaltā hai
sub.heñ ab bhī raushan haiñ
rāteñ ab bhī kaalī haiñ
zehn ab bhī chaTyal haiñ
rūheñ ab bhī banjar haiñ
jism ab bhī nañge haiñ
haath ab bhī ḳhālī haiñ
ab bhī sabz fasloñ meñ
zindagī ke rakhvāle
zard zard chehroñ par
ḳhaak oḌhe rahte haiñ
ab bhī un kī taqdīreñ
munqalib nahīñ hotīñ
munqalib nahīñ hoñgī
kahne vaale kahte haiñ
gardishoñ kī rānā.ī
aam hī nahīñ hotī
apne roz-e-avval kī
shaam hī nahīñ hotī
