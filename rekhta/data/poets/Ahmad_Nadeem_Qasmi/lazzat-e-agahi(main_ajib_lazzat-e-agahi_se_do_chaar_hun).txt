maiñ ajiib lazzat-e-āgahī se do chaar huuñ
yahī āgahī mirā lutf hai mirā karb hai
ki maiñ jāntā huuñ
maiñ jāntā huuñ ki dil meñ jitnī sadāqateñ haiñ
vo tiir haiñ
jo chaleñ to naġhma sunā.ī de
jo hadaf pe jā ke lageñ to kuchh bhī na bach sake
ki sadāqatoñ kī nafī hamārī hayāt hai
mire dil meñ aisī haqīqatoñ ne panāh lī hai
ki jin pe ek nigāh Dālnā
sūrajoñ ko butūn-e-jāñ meñ utārnā hai
maiñ jāntā huuñ
ki hākimoñ kā jo hukm hai
vo dar-asl adl kā ḳhauf hai
vo sazā.eñ dete haiñ
aur nahīñ jānte
ki jitnī sazā.eñ haiñ
vo sitamgarī kī ridā.eñ haiñ

mujhe ilm hai
yahī ilm merā surūr hai ye ilm merā azaab hai
yahī ilm mirā nasha hai
aur mujhe ilm hai
ki jo zahr hai vo nashe kā dūsrā naam hai
maiñ ajiib lazzat-e-āgahī se do-chār huuñ
