apne maazī ke ghane jañgal se
kaun niklegā! kahāñ niklegā
be-karāñ raat sitāre nābūd
chāñd ubhrā hai? kahāñ ubhrā hai?
ik fasāna hai tajallī kī numūd
kitne gunjān haiñ ashjār-e-buland
kitnā mauhūm hai aadam kā vajūd
muzmahil chaal qadam bojhal se
apne maazī ke ghane jañgal se
mujh ko sūjhī hai na.ī rāh-e-farār
aahan o sañg o sharar barsā.eñ
aao ashjār kī buniyādoñ par
tesha o teġh-o-tabar barsā.eñ
ik tasalsul se ham apnī choTeñ
be-ḳhatar bār-e-digar barsā.eñ
zehn par chhā.e haiñ kyuuñ bādal se
apne maazī ke ghane jañgal se
nau-e-insāñ ko nikalnā hogā
in añdheroñ ko nigalnā hogā
