chalo ik raat to guzrī
chalo saffāk zulmat ke badan kā ek TukḌā to kaTā
aur vaqt kī be-intihā.ī ke samundar meñ
koī tābūt girne kī sadā aa.ī

ye maanā raat āñkhoñ meñ kaTī
ek ek pal but sā ban kar jam gayā
ik saañs to ik sadī ke baad phir se saañs lene kā ḳhayāl aayā
ye sab sach hai ki raat ik karb-e-be-pāyāñ thī
lekin karb hī taḳhlīq hai
ai pau phaTe ke dilrubā lamho gavāhī do

yūñhī kaTtī chalī jā.eñgī rāteñ
aur phir vo āftāb ubhregā
jo apnī shuāoñ se abad ko raushnī baḳhshegā
phir koī añdherī dhartī ko na chhū pā.egā
dānāyān-e-maz.hab ke mutābiq hashr aa jā.egā
lekin hashr bhī ik karb hai
har karb ik taḳhlīq hai
ai pau phaTe ke dilrubā lamho gavāhī do
