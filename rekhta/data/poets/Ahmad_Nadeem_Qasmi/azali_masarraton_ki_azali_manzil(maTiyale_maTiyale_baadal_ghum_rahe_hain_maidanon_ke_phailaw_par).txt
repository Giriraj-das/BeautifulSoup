maTiyāle maTiyāle bādal ghuum rahe haiñ maidānoñ ke phailāv par
dariyā kī dīvānī maujeñ humak humak kar hans detī haiñ ik naav par
sāmne uude se parbat kī abr-ālūda choTī par hai ek shivālā
jis ke aks kī tābānī se phail rahā hai chāroñ jānib ek ujālā
jhilmil kartī ek mash.al se mehrāboñ ke gahre saa.e raqsīda haiñ
har sū pariyāñ naach rahī haiñ jin ke aariz raḳhshāñ nazreñ duzdīda haiñ
ambar aur lobān kī lahreñ doshīza kī zulfoñ pe aaise bal khātī haiñ
chāñdī ke nāqūs kī tāneñ dhuñdle dhuñdle nazzāroñ meñ ghul jaatī haiñ
haath baḌhā.e sar nihūuḌā.e patle sāyoñ kā ik jhurmuT ghuum rahā hai
puujā kī lazzat meñ kho kar mandir ke tābinda ziine chuum rahā hai
ek bahut patlī pagDanDī sāhil-e-dariyā se mandir tak kaañp rahī hai
naav chalāne vaalī laḌkī chappū ko māthe se lagā.e haañp rahī hai
dīvānī ko kaun batā.e us mandir kī dhun meñ sab thak-hār ga.e haiñ
saa.e ban ke ghuum rahe haiñ jo be-bāk chalāne vaale paar ga.e haiñ
vo jab naav se utregī maTiyāle maTiyāle bādal ghir ā.eñge
maidānoñ par kohsāroñ par dariyā par naav par sab par chhā jā.eñge
avval to pagDanDī kho kar gir jā.egī ġhāroñ ġhāroñ meñ bechārī
bach niklī to ho jā.egī us ke nāzuk dil par ik haibat sī taarī
hosh meñ aa.ī to rag rag par ek nasha sā be-hoshī kā chhāyā hogā
jism ke badle us mandir meñ dhundlā ik lachkīlā saayā hogā
