mujhe sameTo
maiñ reza reza bikhar rahā huuñ
na jaane maiñ baḌh rahā huuñ
yā apne hī ġhubār-e-safar meñ har pal utar rahā huuñ
na jaane maiñ jī rahā huuñ
yā apne hī tarāshe hue na.e rāstoñ kī tanhā.iyoñ meñ har lahza mar rahā huuñ

maiñ ek patthar sahī magar har savāl kā bāz-gasht ban kar javāb dūñgā
mujhe pukāro mujhe sadā do
maiñ ek sahrā sahī magar mujh pe ghir ke barso
mujhe mahakne kā valvala do
maiñ ik samundar sahī magar āftāb kī tarah mujh pe chamko
mujhe bulandī kī samt uḌne kā hausla do

mujhe na toḌo ki maiñ gul-e-tar sahī
magar os ke bajā.e lahū meñ tar huuñ
mujhe na maaro
maiñ zindagī ke jamāl aur gahmā-gahmiyoñ kā payāmbar huuñ
mujhe bachāo ki maiñ zamīñ huuñ
karoḌoñ karoḌoñ kī kā.enāt-e-basīt meñ sirf maiñ hī huuñ
jo ḳhudā kā ghar huuñ
