raat kī uḌtī huī raakh se bojhal hai nasīm
yuuñ asā Tek ke chaltī hai ki rahm aatā hai
saañs letī hai daraḳhtoñ kā sahārā le kar
aur jab us ke libāde se lipaT kar koī
patta girtā hai to patthar sā luḌhak jaatā hai

shāḳheñ hāthoñ meñ liye kitnī adhūrī kaliyāñ
māñgtī haiñ faqat ik narm sī jumbish kī duā
aisā chup-chāp hai sañvlā.ī huī sub.h meñ shahr
jaise mābad kisī murjhā.e hue maz.hab kā

sar pe apnī hī shikastoñ ko uThā.e hue log
ik dorāhe pe girohoñ meñ khaḌe haiñ tanhā

yak-ba-yak fāsle tāñbe kī tarah bajne lage
qadam uThte haiñ to zarre bhī sadā dene lage

dard ke pairhan-e-chāk se jhāñko to zarā
murda sūraj pe laTakte hue maile bādal
kisī tūfān kī aamad kā patā dete haiñ!
