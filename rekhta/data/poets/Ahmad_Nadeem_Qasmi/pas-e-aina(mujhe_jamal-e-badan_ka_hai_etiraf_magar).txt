mujhe jamāl-e-badan kā hai e'tirāf magar
maiñ kyā karūñ ki varā-e-badan bhī dekhtā huuñ
ye kā.enāt faqat ek ruḳh nahīñ rakhtī
chaman bhī dekhtā huuñ aur ban bhī dekhtā huuñ
mirī nazar meñ haiñ jab husn ke tamām andāz
maiñ fan bhī dekhtā huuñ fikr-o-fan bhī dekhtā huuñ
nikal gayā huuñ fareb-e-nigāh se aage
maiñ āsmāñ ko shikan-dar-shikan bhī dekhtā huuñ
vo aadmī ki sabhī ro.e jin kī mayyat par
maiñ us ko zer-e-kafan ḳhanda-zan bhī dekhtā huuñ

maiñ jāntā huuñ ki ḳhurshīd hai jalāl-ma.āb
magar ġhurūb se ḳhud ko rihā.ī detā nahīñ
maiñ sochtā huuñ ki chāñd ik jamāl-pāra hai
magar vo ruḳh jo kisī ko dikhā.ī detā nahīñ
maiñ sochtā huuñ haqīqat kā ye tazād hai kyā
ḳhudā jo detā hai sab kuchh ḳhudā.ī detā nahīñ
vo log zauq se aarī haiñ jo ye kahte haiñ
ki ashk TūTtā hai aur sunā.ī detā nahīñ
badan bhī aag hai aur ruuh bhī jahannam hai
mirā qusūr ye hai meñ duhā.ī detā nahīñ
