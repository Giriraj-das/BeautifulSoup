merī yādoñ meñ se ek yaad mujhe
tā-dam-e-marg nahīñ bhūlegī
merī is yaad kā rauzan darīcha hai jis meñ se mujhe
kitne guzre hue pal saaf nazar aate haiñ

kachchī miTTī ko jo taḳhtī pe chalā.ūñ to ye dhartī jaise
apnī ḳhushbū meñ mujhe nahlā.e

raushnā.ī meñ qalam ko jo Duubo duuñ
to mujhe roz-e-azal yaad aa.e

lafz likhūñ sar-e-qirtās
to phūloñ kī qatāreñ lag jaa.eñ
harf ke dā.ere sayyāre se bante jaa.eñ
aur nuqte vo chamakte hue taare
jo kabhī taire haiñ aur kabhī Dūbte haiñ

mere maazī kā ye rauzan mujhe dikhlātā hai har sū ġhunche
vo jo taḳhlīq ke mausam meñ chaTaḳhte haiñ
to har rañg ke dildār mafāhīm ke ambār se lag jaate haiñ

mere maazī kā ye vo rauzan hai
jis meñ jhāñkūñ to vahāñ
jhuTpuTe aur shafaq aur tilismī sī ulūhī sī ḳhamoshī kī fazā taarī hai
aur ik samt añdhere meñ damakte hue chehroñ kī nadī jaarī hai
ye vo manzar hai ki jo
ilm-o-mantiq ke sahīfoñ se ka.ī laakh gunā bhārī hai
