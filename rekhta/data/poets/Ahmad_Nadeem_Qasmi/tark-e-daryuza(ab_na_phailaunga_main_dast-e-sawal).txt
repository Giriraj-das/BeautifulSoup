ab na phailāuñgā maiñ dast-e-savāl
maiñ ne dekhā hai ki majbūr hai tū
merī duniyā se bahut duur hai tū
terī qismat meñ jahāñbānī hai
merī taqdīr meñ hairānī hai
bazm-e-hastī meñ sar-afrāz hai tū
mere anjām kā āġhāz hai tū
tū hai āsūda-e-farsh-e-sanjāb
ḳhuld hai tere shabistāñ kā javāb
masjid-e-shahr kī mehrāb kā ḳham
terī taqdīs kī khātā hai qasam
maiñ huuñ ik shā.er-e-āvāra-mizāj
aur tire farq pe aḳhlāq kā taaj
maiñ ne aalam se baġhāvat kī hai
tū ne har shai se mohabbat kī hai!
maiñ ne maz.hab pe bhī ilzām dharā
tū ne vahmoñ ko bhī īmāñ samjhā
gil kahāñ aur ḳhas-o-ḳhāshāk kahāñ
ālam-e-pāk kahāñ ḳhaak kahāñ
ab na phailāuñgā maiñ dast-e-savāl
