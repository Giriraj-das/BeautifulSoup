galiyoñ kī sham.eñ bujh ga.iiñ aur shahr suunā ho gayā
bijlī kā khambā thaam kar bāñkā sipāhī so gayā
tārīkiyoñ kī deviyāñ karne lagīñ sargoshiyāñ
ik dhīmī dhīmī taan meñ gaane lagīñ ḳhāmoshiyāñ
mashriq ke parbat se vare ubhrīñ ghaTā.eñ yak-ba-yak
añgḌā.iyāñ lene lagīñ be-ḳhud havā.eñ yak-ba-yak
taare nigaltī badliyāñ chāroñ taraf chhāne lagīñ
chham-chham phuvāroñ kī jhaḌī dhartī pe barsāne lagīñ
kutte achānak chauñk kar bhoñkeñ dubak kar so ga.e
be-ras chachoḌī haDDiyoñ kī lazzatoñ meñ kho ga.e
maa.eñ lapaktī haiñ kahīñ bachche bilakte haiñ kahīñ
aur khaaT lene ke liye būḌhe uchakte haiñ kahīñ
ik sarsarāhaT sī uThī lahrā.ī tham kar rah ga.ī
har chiiz ne āñkheñ malīñ har chiiz jam kar rah ga.ī
phir gungunātī zulmatoñ kā sehr har-sū chhā gayā
bādal kahīñ gum hoga.e tāroñ pe jauban aa gayā
qudarat ke sab chhoTe baḌe qānūn haiñ yaksāñ magar
parde paḌe haiñ jā-ba-jā chhantī nahīñ jin se nazar
insān kā ma.asūm dil tārīk suunā shahr hai
jis ke tale ehsās kī chiñgāriyoñ kī lahar hai
jab dekhtā hai vo kahīñ badmast panghaT vāliyāñ
gāloñ ko jin ke chūmtī haiñ patlī patlī bāliyāñ
zulfeñ ghaTāoñ kī tarah āñkheñ sitāroñ kī tarah
chalnā havāoñ kī tarah rañgat sharāroñ kī tarah
lahñge kī lahroñ ke tale makkhan se paañv raqs meñ
pagDanDiyoñ ke us taraf gāgar kī chhāñv raqs meñ
siine chhalakte mai-kade aur hoñT paimānoñ ke lab
Taḳhnoñ pe bajtī jhāñjhneñ hañsnā-hañsānā be-sabab
ye dekh kar añgḌā.iyāñ letā hai dil insān kā
aur us kī har dhaḌkan pe hotā hai gumāñ tūfān kā
galiyoñ meñ chhup jaatī haiñ jab ye chaltī-phirtī bijliyāñ
hotā hai taarī ruuh par sunsān rātoñ kā samāñ
