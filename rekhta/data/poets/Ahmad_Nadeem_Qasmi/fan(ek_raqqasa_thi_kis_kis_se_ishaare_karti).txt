ek raqqāsa thī kis kis se ishāre kartī
āñkheñ pathrā.ī adāoñ meñ tavāzun na rahā
Dagmagā.ī to sab atrāf se āvāz aa.ī
''fan ke is auj pe ik tere sivā kaun gayā''
farsh-e-marmar pe girī gir ke uThī uTh ke jhukī
ḳhushk hoñToñ pe zabāñ pher ke paanī māñgā
ok uThā.ī to tamāshā.ī sambhal kar bole
raqs kā ye bhī ik andāz hai allāh allāh
haath phaile hī rahe sil ga.ī hoñToñ se zabāñ
ek raqqās kisī samt se nāgāh baḌhā!
parda sarkā to ma.an fan ke pujārī garje
''raqs kyuuñ ḳhatm huaa? vaqt abhī baaqī thā''
