ġhair kī ho ke bhī tum merī mohabbat chāho
is ghaTā-Top añdhere meñ ye taare kaise
farsh par jis ko abhī tak na milī jaa.e panāh
arsh se chāñd kā aivān utāre kaise
jis kī rāhoñ pe bhaTakte hue jag biite haiñ
phir usī dasht ko bad-baḳht sudhāre kaise
qāfile aa.e ga.e gard uThī baiTh ga.ī
ab musāfir ko ufuq par se ishāre kaise
jin kī taqdīr meñ thā dāman-e-gulchīñ kā mazār
vo shagūfe to parā.e haiñ hamāre kaise
pesh kar saktā huuñ lekin tujhe bahlāne ko
chāñdnī-rāt meñ machle hue rūmān kī yaad
bed-e-majnūñ ke tilismāt se pal-pal chhantī
āsmānoñ ko lapaktī huī ik taan kī yaad
merī vāraftagī-e-shauq kī sun kar rūdād
tirī āñkhoñ meñ damakte hue armān kī yaad
donoñ chehroñ pe shafaq donoñ jabīnoñ pe araq
donoñ sīnoñ meñ dhaḌakte hue haijān kī yaad
kaun haiñ aap mirī ziist kī tanhā.ī sāthī
pahlī pahchān kī yaad āḳhirī paimān kī yaad
