kitnī vīrān hai ye mahfil-e-shab
na sitāre na charāġh
ik ghanī dhund hai gardūñ pe muhīt
chāñd hai chāñd kā daaġh
phailte jaate haiñ manzar ke ḳhutūt
bujhtā jaatā hai dimāġh
rāste ghul ga.e tārīkī meñ
toḌ kar zo.am-e-safar
kaun had-e-nazar dekh sake
miT ga.ī had-e-nazar
saikḌoñ manzileñ tai kar to chuke
lekin ab jaa.eñ kidhar
āsmāñ hai na zamīñ hai shāyad
kuchh nahīñ kuchh nahīñ
in ḳhalāoñ meñ pukāreñ to kise
koī suntā hī nahīñ
ek duniyā to hai ye bhī lekin
apnī duniyā sī nahīñ
dosto aao qarīb aa jaao
aa ke dekho to sahī
ek halqe meñ bujhī āñkhoñ ko
lā ke dekho to sahī
shāyad āvāz pe āvāz aa.e!
de ke dekho to sahī
