dost kahte haiñ tire dasht-e-vafā meñ kaise
itnī ḳhushbū hai mahaktā ho gulistāñ jaise
go baḌī chiiz hai ġhamḳhavāri-e-arbāb-e-vafā
kitne be-gāna-e-ā.īn-e-vafā haiñ ye log
zaḳhm-dar-zaḳhm mohabbat ke chaman-zār meñ bhī
faqat ik ġhuncha-e-mantiq ke gadā haiñ ye log
maiñ unheñ gulshan-e-ehsās dikhā.ūñ kaise
jin kī parvāz-e-basīrat par-e-bulbul tak hai
vo na dekheñge kabhī had-e-nazar se aage
aur mirī hadd-e-nazar hadd-e-taḳhayyul tak hai
dil ke bhedoñ ko bhī mantiq meñ jo uljhāte haiñ
yuuñ samajh leñ ki babūloñ meñ bhī phuul aate haiñ
