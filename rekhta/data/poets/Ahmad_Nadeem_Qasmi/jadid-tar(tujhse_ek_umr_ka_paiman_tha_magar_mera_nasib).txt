tujh se ik umr kā paimāñ thā magar merā nasīb
inqilābāt kā mahkūm huā jaatā hai
vo tasavvur jo ka.ī baar nikhārā maiñ ne
itnā mauhūm hai ma.adūm huā jaatā hai
terī āñkhoñ meñ jagā.e the sitāre maiñ ne
aur chhalkā.e the gāloñ meñ hayāoñ ke ayāġh
koī ehsās na thā vaqt kī gardish kā mujhe
varna kyā raat se miltā nahīñ sūraj kā surāġh
is chakā-chauñd meñ ab tujh ko pukārūñ kaise
sail-e-anvār meñ tāroñ kā guzar kyā hogā
tah-e-dāman jo charāġhoñ ko chhupā.e rakhūñ
sochtā huuñ ki phir anjām-e-safar kyā hogā
mujh ko āvāz na de vaqt ke sahrāoñ meñ
maiñ bahut duur bahut duur nikal aayā huuñ
maiñ ufuq par bhī nahīñ huuñ maiñ falak par bhī nahīñ
maiñ tire māzī-e-marhūm kā ik saaya huuñ
