agar hai jazba-e-tāmīr zinda
to phir kis chiiz kī ham meñ kamī hai
jahāñ se phuul TuuTā thā vahīñ se
kalī sī ik numāyāñ ho rahī hai
jahāñ bijlī girī thī ab vahī shāḳh
na.e patte pahan kar tan ga.ī hai
ḳhizāñ se ruk sakā kab mausam-e-gul
yahī asl-e-usūl-e-zindagī hai
agar hai jazba-e-tāmīr zinda
khañDar se kal jahāñ bikhre paḌe the
vahīñ se aaj aivāñ uTh rahe haiñ
jahāñ kal zindagī mab.hūt sī thī
vahīñ par aaj naġhme gūñjte haiñ
ye sannāTe se lī hai samt-e-hijrat
yahī asl-e-usūl-e-zindagī hai
agar hai jazba-e-tāmīr zinda
to phir kis chiiz kī ham meñ kamī hai
rahe yaḳh-bastagī kā ḳhauf jab tak
shuā.eñ barf par larzāñ raheñgī
na dhīre jam nahīñ pā.eñge jab tak
charāġhoñ kī laveñ raqsāñ raheñgī
bashar kī apnī hī taqdīr se jañg
yahī asl-e-usūl-e-zindagī hai
agar hai jazba-e-tāmīr zinda
to phir kis chiiz kī ham meñ kamī hai
