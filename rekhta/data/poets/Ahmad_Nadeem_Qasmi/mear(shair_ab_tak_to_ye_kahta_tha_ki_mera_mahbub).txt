shā.ir ab tak to ye kahtā thā ki merā mahbūb
kuchh is andāz se chup-chāp mire paas aayā
jaise phūloñ pe utartī hai subuk-pā shabnam

lekin is daur ko kyā jāniye kyā rog lagā
ab to mahbūb kī aamad bhī nahīñ hashr se kam
ek ik saañs meñ haiñ kitne chhanāke barpā

ab to mas kartī hai jab aise ezār-e-gul se
aisī āvāz se guuñj uThtī hai gulshan kī fazā
jaise jalte hue jañgal pe baras jaa.e ghaTā

fan ke me.aar badalte to haiñ lekin ab ke
is qadar shor hai kyuuñ ai mire ḳhāmosh ḳhudā
