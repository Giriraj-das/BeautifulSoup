mujhe tū muzhda-e-kaifiyyat-e-davāmī de
mire ḳhudā mujhe e.azāz-e-nā-tamāmī de
maiñ tere chashma-e-rahmat se kaam kaam rahūñ
kabhī kabhī mujhe ehsās-e-tishna-kāmī de
mujhe kisī bhī muazzaz kā ham-rikāb na kar
maiñ ḳhud kamā.ūñ jise bas vo nek-nāmī de
vo log jo ka.ī sadiyoñ se haiñ nasheb-nashīñ
buland huuñ to mujhe bhī buland-bāmī de
tirī zamīn ye tere chaman raheñ ābād
jo dasht-e-dil hai use bhī tū lāla-fāmī de
baḌā surūr sahī tujh se ham-kalāmī meñ
bas ek baar magar zauq-e-ḳhud-kalāmī de
maiñ dostoñ kī tarah ḳhaak uḌā nahīñ saktā
maiñ gard-e-rāh sahī mujh ko narm-gāmī de
agar girūñ to kuchh is tarah sar buland girūñ
ki maar kar mirā dushman mujhe salāmī de
