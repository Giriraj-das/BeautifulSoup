havā lahroñ pe likhtī hai to paanī par tahrīr kartā hai
ki ham farzand-e-ādam kī tarah sab naqsh-gar haiñ
ahl-e-fan haiñ
zindagī taḳhlīq karte haiñ
sitāra TuuT jaatā hai
magar bujhne se pahle apnī is jagmag ibārat se fanā par ḳhanda-zan hotā hai
maiñ miT kar bhī aane vaale lamhoñ meñ daraḳhshāñ huuñ
jo pattā shāḳh se girtā hai
qirtās-e-havā par dā.eroñ meñ likhtā aatā hai
ki shāḳhoñ par taḌapte dosto
aglī bahāroñ meñ mujhe phir lauTnā hai phūTnā hai TūTnā hai ḳhaak honā hai
magar vo ḳhaak jo ashjār kī maañ hai
vo kauñdā jo ghaTā par sabt kar ke dastaḳhat apne
ba-zāhir jā chukā hotā hai
chhup kar dekhtā hai
kis tarah tārīkiyoñ meñ zalzale aate haiñ
manzar jaag uThte haiñ
vo jaañ jo pas-e-dar kitne barsoñ se tanhā hai
ik sahīfa hai
kabhī sūraj kī kirnoñ meñ use dekho
to puurī kā.enāt is meñ mujassam pāoge aur jhuum jāoge
kitābeñ paḌhne vaale to na māneñge
magar az-ḳhāk-tā-aflāk jo kuchh bhī hai vo tahrīr hai
alfāz haiñ eraab haiñ nuqte haiñ shoshe haiñ kasheñ haiñ dā.ere haiñ harf haiñ jin meñ tilism-e-zindagī
asrār kā iz.hār kartā hai
