ret se but na banā ai mire achchhe fankār
ek lamhe ko Thahar maiñ tujhe patthar lā duuñ
maiñ tire sāmne ambār lagā duuñ lekin
kaun se rañg kā patthar tire kaam aa.egā
surḳh patthar jise dil kahtī hai be-dil duniyā
yā vo pathrā.ī huī aañkh kā niilā patthar
jis meñ sadiyoñ ke tahayyur ke paḌe hoñ Dore
kyā tujhe ruuh ke patthar kī zarūrat hogī
jis pe haq baat bhī patthar kī tarah girtī hai
ik vo patthar hai jo kahlātā hai tahzīb-e-safed
us ke marmar meñ siyah ḳhuun jhalak jaatā hai
ek insāf kā patthar bhī to hotā hai magar
haath meñ tesha-e-zar ho to vo haath aatā hai
jitne meyār haiñ is daur ke sab patthar haiñ
jitnī aqdār haiñ is daur kī sab patthar haiñ
sabza o gul bhī havā aur fazā bhī patthar
merā ilhām tirā zehn-e-rasā bhī patthar
is zamāne meñ to har fan kā nishāñ patthar hai
haath patthar haiñ tire merī zabāñ patthar hai
ret se but na banā ai mire achchhe fankār
