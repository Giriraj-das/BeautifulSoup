tadfīn
chaar taraf sannāTe kī dīvāreñ haiñ
aur markaz meñ ik taaza taaza qabr khudī hai
koī janāza aane vaalā hai
kuchh aur nahīñ to aaj shahādat kā kalma sunñe ko milegā
kānoñ ke ik sadī purāne qufl khuleñge
aaj mirī qallāsh samā.at ko āvāz kī daulat arzānī hogī
dīvāroñ ke saa.e meñ ik bahut baḌā amboh numāyāñ hotā hai
jo āhista āhista qabr kī jānib aatā hai
in logoñ ke qadmoñ kī koī chaap nahīñ hai
lab hilte haiñ lekin harf sadā banñe se pahle mar jaate haiñ
āñkhoñ se aañsū jaarī haiñ
lekin aañsū to vaise bhī
dil o dimāġh ke sannāToñ kī timsāleñ hote haiñ
mayyat qabr meñ utrī hai
aur hadd-e-nazar tak log bilakte hue dikhā.ī dete haiñ
aur sirf dikhā.ī dete haiñ
aur kaan dharo to sannāTe hī sunā.ī dete haiñ
jab qabr mukammal ho jaatī hai
ik būḌhā jo ''vaqt'' nazar aatā hai apne huliye se
hāthoñ meñ uThā.e katba qabr pe jhuktā hai
jab uThtā hai to katbe kā har harf garajne lagtā hai
ye lauh-e-mazār ''āvāz'' kī hai!
