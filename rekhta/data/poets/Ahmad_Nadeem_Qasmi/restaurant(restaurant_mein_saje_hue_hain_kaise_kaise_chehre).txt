restaurant meñ saje hue haiñ kaise kaise chehre
qabroñ ke katboñ par jaise masle masle sehre

ik sāhib jo soch rahe haiñ pichhle ek pahar se
yuuñ lagte haiñ jaise bachcha ruuTh aayā ho ghar se
kaafī kī pyālī ko laboñ tak laa.eñ to kaise laa.eñ
baire tak se aañkh milā kar baat jo na kar paa.eñ

kitnī sanjīda baiThī hai ye ahbāb kī Tolī
kitne auj-e-balāġhat par hai ḳhāmoshī kī bolī
saarī quvvat chuus chukī din bhar kī shahr-navardī
māthoñ meñ se jhāñk rahī hai martī dhuup kī zardī

lambī lambī palkeñ jhapke ik sharmīlī bī-bī
bāloñ kī tartīb se jhalke zehn kī be-tartībī
shauhar ko dekhe to lajā.e laaj ko oT banā.e
har aane vaale par ik bharpūr nazar dauḌāye

ik laḌkī aur tiin javān aa.e haiñ kase-kasā.e
sāñvle ruup ko gore mulkoñ kā bahrūp banā.e
bātoñ meñ naḳhvat bāġhoñ kī vahshat sahrāoñ kī
āñkhoñ ke chūlhoñ meñ bharī hai raakh tamannāoñ kī

apnī apnī uljhan sab kī apnī apnī raa.e
sab ne aañsū rok rakhe haiñ kaun kise bahlā.e
har shai par shak ho to jiinā ek sazā ban jaa.e
mehvar hī maujūd na ho to gardish kis kaam aa.e

qahqahe jaise ḳhālī bartan luḌhak luḌhak kar TūTeñ
bahseñ jaise hoñToñ meñ se ḳhuun ke chhīñTe chhūTeñ
husn kā zikr kareñ yuuñ jaise āñdhī phuul khilā.e
fan kī baat kareñ yuuñ jaise baniyā sher sunā.e

sukḌī simTī rūheñ lekin jism haiñ dohre tihre
restaurant meñ saje hue haiñ kaise kaise chehre
