sar-bar-āvurda sanobar kī ghanī shāḳhoñ meñ
chāñd billor kī TuuTī huī chūḌī kī tarah aTkā hai
dāman-e-koh kī ik bastī meñ
TimTimāte haiñ mazāroñ pe charāġh
āsmāñ surma.ī farġhul meñ sitāre Tāñke
simTā jaatā hai jhukā aatā hai
vaqt be-zār nazar aatā hai

sar-bar-āvurda sanobar kī ghanī shāḳhoñ meñ
sub.h kī nuqra.ī tanvīr rachī jaatī hai
dāman-e-koh meñ bikhre hue khet
lahlahāte haiñ to dhartī ke tanaffus kī sadā aatī hai
āsmāñ kitnī bulandī pe hai aur kitnā aziim
na.e sūraj kī shuāoñ kā musaffā āñgan
vaqt bedār nazar aatā hai
sar-bar-āvurda sanobar kī ghanī shāḳhoñ meñ
āftāb ek alaao kī tarah raushan hai
dāman-e-koh meñ chalte hue hal
sīna-e-dahr pe insān ke jabrūt kī tārīḳh raqam karte haiñ
āsmāñ tez shuāoñ se hai is darja gudāz
jaise chhūne se pighal jā.egā
vaqt tayyār nazar aatā hai

sar-bar-āvurda sanobar kī ghanī shāḳhoñ meñ
zindagī kitne haqā.eq ko janam detī hai
dāman-e-koh meñ phaile hue maidānoñ par
zauq-e-taḳhlīq ne ejaaz dikhā.e haiñ lahū uglā hai
āsmāñ gardish-e-ayyām ke rele se hirāsāñ to nahīñ
ḳhair-maqdam ke bhī andāz huā karte haiñ
vaqt kī raah meñ moḌ aate haiñ manzil to nahīñ aa saktī
