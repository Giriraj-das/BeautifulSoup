shajar se TuuT ke jab maiñ girā kahāñ pe girā
mujhe talāsh karo
jin āñdhiyoñ ne mirī sar-zamīñ udheḌī thī
vo aaj maulid-e-īsā meñ gard uḌātī haiñ
jo ho sake to unhī se mirā pata pūchho
mujhe talāsh karo
chalī jo mashriq-o-maġhrib se tund-o-tez havā
mire shajar ne mujhe pyaar se sameT liyā
mujhe lapeT liyā apnī kitnī bāhoñ meñ
ye be-lihāz anāsir magar ba-zid hī rahe
maiñ barg-e-sabz girā barg-e-zard kī mānind
usī sulagtī huī raakh sī patāvar meñ
jo bichh rahī hai ufuq se ufuq ke paar talak
mujhe talāsh karo
shajar se kaT ke zabāñ kaT ga.ī na ho merī
maiñ chīḳhtā huuñ magar harf-e-nā-shunīda huuñ
hayāt-e-tāza hai merī shajar se merā milāp
ki bas vahī mirī bālīdgī kā mamba.a hai
jo regzār meñ chhitnār dekhne haiñ tumheñ
mujhe talāsh karo
falak ke raaz to khulte raheñge ham-nafaso
mire vajūd kā bhī ab to raaz faash karo
mujhe talāsh karo
