ruuh laboñ tak aa kar soche kaise chhoḌūñ qarya-e-jāñ
yūsuf qasr-e-shahī meñ bhī kab bhūlā kan.āñ kī galiyāñ
maut qarīb aa.ī to duniyā kitnī muqaddas lagtī hai
kāhish-e-dil bhī ḳhvāhish-e-dil hai āfat-e-jāñ bhī rāhat-e-jāñ
merī vahshat ko to bahut thī gosha-e-chashm-e-yār kī sair
yuuñ to adam meñ vus.at hogī arsh-ba-arsh karāñ-ba-karāñ
ġhunche ab tak rañg bhare haiñ ab tak hoñT umañg-bhare
TūTī-phūTī qabroñ se haiñ pathrā.ī āñkheñ nigarāñ
sirf ik nigah-e-garm se TūTeñ sho.aloñ meñ parvān chaḌheñ
haa.e ye nāzuk nāzuk rishte haa.e ye bazm-e-shīsh-garāñ
dasht-o-daman meñ koh kamar meñ bikhre hue haiñ phuul hī phuul
rū-e-nigār-e-gītī par haiñ sabt mire bosoñ ke nishāñ
aañkh kī ik jhapkī meñ biitā kitne baras kā qurb-e-jamāl
ishq ke ik pal meñ guzre haiñ kitne qaran kitnī sadiyāñ
saarī duniyā merā ka.aba sab insāñ mere mahbūb
dushman bhī do ek the lekin dushman bhī to the insāñ
dard-e-hayāt kahīñ ab jā kar banñe lagā thā husn-e-hayāt
kis ko ḳhabar thī mahv rahegī qat-e-safar meñ umr-e-ravāñ
jannat kī yaḳh-bastagyoñ ko garmā.egā us kā ḳhayāl
sub.h-e-abad tak jamī rahe ye anjuman-e-ātish-e-nafasāñ
