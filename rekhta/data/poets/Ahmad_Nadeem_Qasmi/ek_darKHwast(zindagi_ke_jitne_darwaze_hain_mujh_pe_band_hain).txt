zindagī ke jitne darvāze haiñ mujh pe band haiñ
dekhnā hadd-e-nazar se aage baḌh kar dekhnā bhī jurm hai
sochnā apne aqīdoñ aur yaqīnoñ se nikal kar sochnā bhī jurm hai
āsmāñ-dar-āsmāñ asrār kī parteñ haTā kar jhāñknā bhī jurm hai
kyuuñ bhī kahnā jurm hai kaise bhī kahnā jurm hai
saañs lene kī to āzādī mayassar hai magar
zinda rahne ke liye insān ko kuchh aur bhī darkār hai
aur is kuchh aur bhī kā tazkira bhī jurm hai
ai ḳhudāvandān-e-aivān-e-aqā.ed
ai hunar-mandān-e-ā.īn-o-siyāsat
zindagī ke naam par bas ik ināyat chāhiye
mujh ko in saare jarā.em kī ijāzat chāhiye
