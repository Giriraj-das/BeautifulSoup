lo phir basant aa.ī
phūloñ pe rañg laa.ī
chalo be-darañg
lab-e-āb-e-gañg
baje jal-tarañg
man par umañg chhā.ī
phūloñ pe rañg laa.ī
lo phir basant aa.ī

aafat ga.ī ḳhizāñ kī
qismat phirī jahāñ kī
chale mai-gusār
sū-e-lāla-zār
ma-e-parda-dār
shīshe ke dar se jhāñkī
qismat phirī jahāñ kī
aafat ga.ī ḳhizāñ kī

khetoñ kā har charinda
bāġhoñ kā har parinda
koī garm-ḳhez
koī naġhma-rez
subuk aur tez
phir ho gayā hai zinda
bāġhoñ kā har parinda
khetoñ kā har charinda

dhartī ke bel-būTe
andāz-e-nau se phūTe
huā baḳht sabz
milā raḳht sabz
haiñ daraḳht sabz
ban ban ke sabz nikle
andāz-e-nau se phūTe
dhartī ke bel-būTe

phūlī huī hai sarsoñ
bhūlī huī hai sarsoñ
nahīñ kuchh bhī yaad
yūñhī bā-murād
yūñhī shaad shaad
goyā rahegī barsoñ
bhūlī huī hai sarsoñ
phūlī huī hai sarsoñ

laḌkoñ kī jañg dekho
Dor aur patañg dekho
koī maar khaa.e
koī khilkhilā.e
koī muñh chiḌhā.e
tiflī ke rañg dekho
Dor aur patañg dekho
laḌkoñ kī jañg dekho

hai ishq bhī junūñ bhī
mastī bhī josh-e-ḳhūñ bhī
kahīñ dil meñ dard
kahīñ āh-e-sard
kahīñ rañg-e-zard
hai yuuñ bhī aur yuuñ bhī
mastī bhī josh-e-ḳhūñ bhī
hai ishq bhī junūñ bhī

ik nāznīñ ne pahne
phūloñ ke zard gahne
hai magar udaas
nahīñ pī ke paas
ġham-o-rañj-o-yās
dil ko paḌe haiñ sahne
ik nāznīñ ne pahne
phūloñ ke zard gahne
