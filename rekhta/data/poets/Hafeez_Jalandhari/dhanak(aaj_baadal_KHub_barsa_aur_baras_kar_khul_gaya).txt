aaj bādal ḳhuub barsā aur baras kar khul gayā
gulsitāñ kī Daalī Daalī pattā pattā dhul gayā
dekhnā kyā dhul gayā saare kā saarā āsmāñ
uudā uudā niilā niilā pyārā pyārā āsmāñ
haT gayā bādal kā parda mil ga.ī kirnoñ ko raah
saltanat par apnī phir ḳhurshīd ne Daalī nigāh
dhuup meñ hai ghaas par paanī ke qatroñ kī chamak
maat hai is vaqt motī aur hiire kī damak
de rahī hai lutf kyā sarsabz peḌoñ kī qatār
aur harī shāḳhoñ pe hai rangīn phūloñ kī bahār
kyā parinde phir rahe haiñ chahchahāte har taraf
rāgnī barsāt kī ḳhush ho ke gaate har taraf
dekhnā vo kyā achambhā hai are vo dekhnā
āsmāñ par in daraḳhtoñ se pare vo dekhnā
ye koī jaadū hai yā sach-much hai ik rangīñ kamāñ
vaah vā kaisā bhalā lagtā hai ye pyārā samāñ
kis musavvir ne bhare haiñ rang aise ḳhushnumā
is kā har ik rang hai āñkhoñ meñ jaise khub gayā
ik jagah kaise ikaTThe kar diye haiñ saat rang
shoḳh haiñ sātoñ ke sātoñ ik nahīñ hai maat rang
hai ye qudrat kā nazāra aur kyā kahiye ise
bas yahī jī chāhtā hai dekhte rahiye ise
nanhe nanhe jam.a the paanī ke kuchh qatre vahāñ
un pe Daalā aks sūraj ne banā dī ye kamāñ
dekho dekho ab miTī jaatī hai vo pyārī dhanak
dekhte hī dekhte gum ho ga.ī saarī dhanak
phir havā meñ mil ga.ī vo sab kī sab kuchh bhī nahīñ
āñkheñ mal mal kar na dekho aao ab kuchh bhī nahīñ
