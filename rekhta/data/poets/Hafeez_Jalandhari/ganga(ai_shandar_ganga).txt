ai shāndār gangā
ai pur-bahār gangā
gangotarī se niklī kaisī uchhal uchhal kar
aur parbatoñ se utrī pahlū badal badal kar

patthar bahā.e tū ne jo rāste meñ aa.e
kuudī bulandiyoñ se jalve ajab dikhā.e
ik raah meñ banā.e sau ābshār gangā
ai shāndār gangā
ai pur-bahār gangā

vo apnī rau meñ bahnā ūñche suroñ meñ gaanā
chiḌiyoñ kā mast rahnā sun kar tirā tarānā

aur vo jo sun ke naġhme dete the daad tujh ko
lete the godiyoñ meñ jo shād-shād tujh ko
karte haiñ yaad tujh ko vo kohsār gangā
ai shāndār gangā
ai pur-bahār gangā

jangal pahāḌ chhoḌe maidāñ basā.e tū ne
ab aur hī tarah ke naqshe jamā.e tū ne

gangā bahā.ī aisī khetoñ ko bhar diyā hai
paudoñ ko jaan dī hai phūloñ ko zar diyā hai
sairāb kar diyā hai har lāla-zār gangā
ai shāndār gangā
ai pur-bahār gangā

haiñ shahr pyāre pyāre aksar tire kināre
tīrath tire kināre mandir tire kināre

jal hai tirā pavittar miTTī bhī terī pyārī
pākīzgī kī devī pākīza hai tū saarī
tujh ko tire pujārī karte haiñ pyaar gangā
ai shāndār gangā
ai pur-bahār gangā
mash.hūr ho ga.ī tū hindostāñ kī maatā
tujh meñ har ek hindū ashnān ko hai aatā

hindostānīyoñ kī hamdam hai tū purānī
duniyā meñ koī dariyā terā nahīñ hai saanī
hai terā saaf paanī amrit kī dhaar gangā
ai shāndār gangā
ai pur-bahār gangā

rātoñ ko chāñd taare lahroñ meñ jhūmte haiñ
phūloñ bhare kināre pairoñ ko chūmte haiñ

sūraj bikhertā hai kirnoñ ke haar tujh par
aur kartī haiñ havā.eñ naqsh-o-nigār tujh par
sab haiñ nisār tujh par sab haiñ nisār gangā
ai shāndār gangā
ai pur-bahār gangā
