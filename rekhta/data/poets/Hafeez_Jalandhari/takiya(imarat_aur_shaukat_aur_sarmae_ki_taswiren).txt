imārat aur shaukat aur sarmā.e kī tasvīreñ
ye aivānāt sab haiñ haal hī kī taaza tāmīreñ

idhar kuchh fāsle par chand ghar the kāsht-kāroñ ke
jahāñ ab kār-ḳhāne ban ga.e sarmāya-dāroñ ke

maveshī ho ga.e nīlām kyuuñ ye koī kyā jaane
kachehrī jaane sāhūkār jaane yā ḳhudā jaane

zamīñ-dāroñ ko jā kar dekh le jo bhī koī chāhe
na.e bhaTToñ meñ īñTeñ thāpte phirte haiñ halvāhe
yahāñ apne purāne gaañv kā ab kyā rahā baaqī
yahī takiya yahī ik maiñ yahī ik jhoñpaḌā baaqī

azīmushshān bastī hai ye nau-ābād vīrāna
yahāñ ham ajnabī donoñ haiñ maiñ aur merā kāshāna
