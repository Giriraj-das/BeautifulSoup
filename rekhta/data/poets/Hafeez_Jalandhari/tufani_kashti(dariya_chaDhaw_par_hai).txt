dariyā chaḌhāv par hai
aur bojh naav par hai
pahnā-e-āb saarā
hai kuuch kā ishārā
hosh-āzmā nazārā
maujoñ ke muñh meñ kaf hai
ik shor har taraf hai
marg-āfrīñ hai dhārā
aur duur hai kinārā
koī nahīñ sahārā
teġh-āzmā haiñ lahreñ
teġheñ haiñ yā haiñ lahreñ
tauba havā kī tezī
mauj-e-fanā kī tezī
hai kis balā kī tezī
tadbīr-e-nāḳhudā kyā
chappū kā aasrā kyā
girdāb paḌ rahe haiñ
kashtī se laḌ rahe haiñ
taḳhte ukhaḌ rahe haiñ
naġhmoñ kā josh ḳhāmosh
sab nāv-nosh ḳhāmosh
hai ye barāt kis kī
nau-shāh aur barātī
lauTe haiñ le ke Dolī
māyūs haiñ nigāheñ
raqsāñ laboñ pe aaheñ
Dolī meñ huur paikar
kyā kāñptī hai tharthar
lekin hai muhr lab par
dūlhā ke sar pe sahrā
lekin udaas chehra
ishrat kī aarzū thī
ulfat kī justujū thī
ummīd rū-ba-rū thī
ye inqalāb kyā hai
āġhosh-e-marg vā hai
afsos yā-ilāhī
kyā aa ga.ī tabāhī
qismat kī kam nigāhī
dil sard ho rahe haiñ
ruḳh zard ho rahe haiñ
is mahshar-e-balā meñ
is lahja-e-fanā meñ
is sail-e-bād-pā meñ
sab ahl-e-yās gum haiñ
hosh-o-havās gum haiñ
kuchh mahv haiñ duā meñ
kuchh nāla-o-bukā meñ
kuchh shikva-e-ḳhudā meñ
baiThī hai ek beva
hai sabr jis kā sheva
dil haath se dabā.e
bachcha gale lagā.e
tīr-e-umīd khaa.e
ye baap kī nishānī
sarmāya-e-javānī
ik din javān hogā
ammāñ kā maan hogā
haq mehrbān hogā
ik naujavāñ bad-aḳhtar
bhāgā hai ghar se laḌ kar
chhoḌe the bāp-māñ bhī
biivī bhī aur makāñ bhī
ab chhoḌtā hai jaañ bhī
ai kaash maiñ na aatā
ai kaash lauT jaatā
ai tab-e-ḳhud-sar afsos
ai taish tujh par afsos
afsos yaksar afsos
ye dev-zād maujeñ
ye nau-nihād maujeñ
aayā phir ek relā
kashtī banī hai tinkā
bas ho chalā safāyā
tadbīr ro rahī hai
taqdīr so rahī hai
mallāh tair nikle
dariyā meñ pair nikle
afsos ġhair nikle

tūfān-e-ġham bahā hai
fariyād kī sadā hai
hai kaun jo sañbhāle
kashtī tire havāle
yārab tū hī bachā le
ai naav ke khavayyā
lag jaa.e paar nayyā
bandoñ kā tū ḳhudā hai
aur tū hī nāḳhudā hai
terā hī aasrā hai
