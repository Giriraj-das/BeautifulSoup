sharāb-ḳhāna hai bazm-e-hastī
har ek hai mahv-e-aish-o-mastī
ma.āl-bīnī o mai-parastī
are ye zillat are ye pastī
shi.ār-e-rindāna kar piye jā
agar koī tujh ko Toktā hai
sharāb piine se roktā hai
samajh ise hosh meñ nahīñ hai
ḳhirad ke āġhosh meñ nahīñ hai
tū is se jhagḌā na kar piye jā
ḳhayāl-e-roz-e-hisāb kaisā
savāb kaisā azaab kaisā
bahisht o dozaḳh ke ye fasāne
ḳhudā kī bāteñ ḳhudā hī jaane
fuzūl sochā na kar piye jā
nahīñ jahāñ meñ mudām rahnā
to kis liye tishna-kām rahnā
uThā uThā haañ uThā subū ko
tamām duniyā kī haao hū ko
ġharīq-e-paimāna kar piye jā
kisī se takrār kyā zarūrat
fuzūl isrār kyā zarūrat
koī piye to use pilā de
agar na maane to muskurā de
malāl-e-aslā na kar piye jā
tujhe samajhte haiñ ahl-e-duniyā
ḳharāb ḳhasta zalīl rusvā
nahīñ ayaañ un pe haal terā
koī nahīñ ham-ḳhayāl terā
kisī kī parvā na kar piye jā
ye tujh par āvāze kasne vaale
tamām haiñ mere dekhe bhāle
nahīñ mazāq un ko mai-kashī kā
ye ḳhuun piite haiñ aadmī kā
tū un kā shikvā na kar piye jā
