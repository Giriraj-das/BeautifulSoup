chāñd jab iid kā nazar aayā
haal kyā pūchhte ho ḳhushiyoñ kā
āsmāñ par havā.iyāñ chhūTīñ
naubateñ masjidoñ meñ bajne lagīñ
shukr sab ḳhās-o-ām karne lage
aur bāham salām karne lage
nanhe bachche haiñ ḳhaas kar masrūr
kahte haiñ iid ab hai kitnī duur
maa.eñ kahtī haiñ kuchh nahīñ ab duur
sub.h aa jā.egī yahāñ pe zarūr
aao khā pī ke so raho chup chaap
aa.egī iid sub.h āpī-āp
bachchoñ kī aañkh meñ hai niiñd kahāñ
haiñ unheñ to chaḌhī huī ḳhushiyāñ
ho ga.ī raat kāTnī mushkil
kal ke din par lagā huā hai dil
bachchiyoñ ne lagā.ī hai mehñdī
rangyālī mañgā.ī hai mehñdī
achchhe achchhe banā.e haiñ kapḌe
sab na.e sil ke aa.e haiñ kapḌe
bachche be-e'tibār aise haiñ
un ko rakh kar sirhāne so.e haiñ
aa ga.ī niiñd so ga.e bachche
baare ḳhāmosh ho ga.e bachche
ḳhvāb bhī iid hī ke aate haiñ
sote se uTh ke baiTh jaate haiñ

sub.h-e-sādiq kā ho gayā hai zuhūr
saarī duniyā pe chhā gayā ik nuur
chiḌiyāñ peḌoñ pe chahchahāne lagīñ
iid ke giit mil ke gaane lagīñ
sharq par jalva-gar huā sūraj
aaj hai kuchh nayā nayā sūraj
taaj ḳhuub us ne aaj pahnā hai
surḳh kirnoñ kā taaj pahnā hai
har musalmān bāġh-bāġh hai aaj
āsmāñ par har ik dimāġh hai aaj
sub.h uThte hī sab ne ġhusl kiyā
pahnā ujlā libās itr malā
maa.eñ nahlā rahī haiñ bachchoñ ko
ḳhuub bahlā rahī haiñ bachchoñ ko
bachche ḳhush hoñ yahī hai saarī iid
un ke bachchoñ kī iid un kī iid

bachchiyoñ ne bhī sar guñdhāyā hai
maaoñ ne ḳhuub unheñ sajāyā hai
joḌe rañgīn sab ne pahne haiñ
chāñdī sone ke saare gahne haiñ
oḌhnī par Tikā huā goTā
dekhnā hai damak rahā kaisā
bhā.iyoñ ko bulātī phirtī haiñ
apne kapḌe dikhātī phirtī haiñ
haath mehñdī rañge dikhātī haiñ
ḳhush haiñ hañstī haiñ khilkhilātī haiñ

aur laḌke bhī ho ga.e tayyār
sar pe bāñdhī hai laT-paTī dastār
ḳhushnumā sab ne suiT pahne haiñ
aur pairoñ meñ boot pahne haiñ
kiyā jhuk kar salām maaoñ ko
baap dādoñ ko aur chachāoñ ko
sab se paise jhagaḌ jhagaḌ ke liye
ruuTh kar zid se aur aḌ ke liye
haath meñ lakḌī jeb meñ rūmāl
chalte phirte haiñ kyā Thumaktī chaal
ho chukī ab to ḳhuub tayyārī
aur seva.iyoñ kī aa ga.ī baarī
farsh par bichh gayā hai dastarḳhvān
mil ke baiThe haiñ bachche būḌhe javān
sāmne hai bharī huī thālī
haiñ sivayyāñ bhī ḳhuub rūmālī
ḳhuub khāte haiñ aur khilāte haiñ
yuuñ ḳhushī iid kī manāte haiñ

log sab iid paḌh ke nikle haiñ
goyā parvān chaḌh ke nikle haiñ
ḳhush haiñ sab aur karte haiñ ḳhairāt
lūTte haiñ savāb hāthoñ haat
jaan pahchān milte haiñ aksar
iid milte haiñ sab gale mil kar
bachche-bāle bhī saath haiñ saare
jo ki haiñ iid dekhne aa.e
un ko melā dikhāte phirte haiñ
chīzyāñ bhī khilāte phirte haiñ
bachche laTTū hue khilaunoñ par
vo bhī jholī meñ rakh liye le kar
kyoñ na ho khel kā yahī sin hai
aur phir aaj iid kā din hai
