fitna-e-ḳhufta jagā.e us ghaḌī kis kī majāl
qaid haiñ shahzādiyāñ koī nahīñ pursān-e-hāl

in ġharīboñ kī madad par koī āmāda nahīñ
ek shā.er hai yahāñ lekin vo shahzāda nahīñ

āhūoñ kī surmagīñ palkeñ fazā par hukmarāñ
chhā.ī haiñ arz o samā par āhinīñ sī jāliyāñ

duur se kohsār o vaadī par ye hotā hai gumāñ
uuñT haiñ baiThe hue utrā huā hai kārvāñ

yā asar haiñ āsmān-e-pīr par barsāt ke
ḳhema-e-bosīda meñ paivand haiñ bānāt ke

aur is ḳheme ke andar zindagī soī huī
tīrgī soī huī tābindagī soī huī

ai 'hafīz' in niiñd ke mātoñ kī manzil se nikal
kaam hai darpesh dām-e-dīda-o-dil se nikal

dīda-o-dil ko bhī ġhaflat ke shabistāñ se nikāl
ye jo ḳhāmoshī kī zanjīreñ haiñ in ko toḌ Daal

sub.h karne ke liye phir hāv-hū darkār hai
shukr kar sotī huī duniyā meñ tū bedār hai
