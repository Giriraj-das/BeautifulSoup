lahad meñ so rahī hai aaj be-shak musht-e-ḳhāk us kī
magar garm-e-amal hai jāgtī hai jān-e-pāk us kī
vo ik faanī bashar thā maiñ ye bāvar kar nahīñ saktā
bashar iqbāl ho jaa.e to hargiz mar nahīñ saktā
ba-zer-e-sāya-e-dīvār-e-masjid hai jo āsūda
ye ḳhākī jism hai sattar baras kā raah paimūda
ye ḳhākī jism bhī us kā bahut hī besh-qīmat thā
jise ham-jalva samjhe the vo parda bhī ġhanīmat thā
use ham nāpte the le ke āñkhoñ hī kā paimānā
ġhazal-ḳhvāñ us ko jaanā ham ne shā.ir us ko gardānā
faqat sūrat hī dekhī us ke ma.anī ham nahīñ samjhe
na dekhā rañg-e-tasvīr aa.ine ko dil-nashīñ samjhe
hameñ zof-e-basārat se kahāñ thī tāb-e-nazzārā
sikhā.e us ke parde ne hameñ ādāb-e-nazzārā
ye naġhma kyā hai zer-e-parda-hā-e-sāz kam samjhe
rahe sab gosh-bar-āvāz lekin raaz kam samjhe
shikast-e-paikar-e-mahsūs ne toḌā hijāb āḳhir
tulū-e-sub.h-e-mahshar ban ke chamkā āftāb āḳhir
muqayyad ab nahīñ 'iqbāl' apne jism-e-fānī meñ
nahīñ vo band haa.il aaj dariyā kī ravānī meñ
vajūd-e-marg kī qaa.el nahīñ thī zindagī us kī
ta.ālā allāh ab dekhe koī pā.indagī us kī
jise ham murda samjhe zinda tar pā.inda tar niklā
mah o ḳhurshīd se zarre kā dil tābinda tar niklā
abhī andāza ho saktā nahīñ us kī bulandī kā
abhī duniyā kī āñkhoñ par hai parda firqa-bandī kā
magar merī nigāhoñ meñ haiñ chehre un javānoñ ke
jinheñ 'iqbāl' ne baḳhshe haiñ baazū qahar-mānoñ ke
