siyāhī ban ke chhāyā shahr par shaitān kā fitna
gunāhoñ se lipaT kar so gayā insān kā fitna

panāheñ husn ne pā.īñ siyahkārī ke dāman meñ
vafādārī huī rū-posh nādārī ke dāman meñ

mayassar haiñ zarī ke shāmiyāne ḳhush-nasībī ko
oḌhā dī sāya-e-dīvār ne chādar ġharībī ko

mashaqqat ko sikhā kar ḳhūbiyāñ ḳhidmat-guzārī kī
huiiñ be-ḳhauf be-īmāniyāñ sarmāya-dārī kī

liyā āġhosh meñ phūloñ kī sījoñ ne amīrī ko
muhayyā ḳhaak hī ne kar diye aasan faqīrī ko

taḌapnā chhoḌ kar chup ho ga.e jī hārne vaale
maze kī niiñd so.e tāziyāne mārne vaale

vo rūhānī vo jismānī uqūbat kam huī āḳhir
ġhulāmī beḌiyoñ ke bojh se be-dam huī āḳhir

hue fariyādiyoñ par band aivānoñ ke darvāze
ki ḳhud muhtāj-e-darbāñ haiñ jahāñ-bānoñ ke darvāze

isī andāz se jā soī ġhaflat bādshāhoñ kī
surūr o kaif ban kar chhā ga.iiñ nīndeñ gunāhoñ kī

sharābeñ ḳhatm kar ke ho ga.e ḳhāmosh hañgāme
bil-āḳhir niiñd aa.ī so ga.e pur-josh hañgāme

thamā jab zindagī kā josh parḳhāsh-e-ajal jaagī
amal ko dekh kar mad.hosh pādāsh-e-amal jaagī

uThāyā maut ne patthar jahannam ke dahāne se
jahāñ ātish kā dariyā kholtā thā ik zamāne se

bulandī se tabāhī ke samundar ne kiyā dhāvā
chaTānoñ ke jigar se phuuT niklā ātshīñ-lāvā

dikhā dī aag aivānoñ ko mazlūmī kī aahoñ ne
uThā.e shola-hā-e-ātshīñ bekas nigāhoñ ne

unheñ muḳhtār ban kar bekasī ke ḳhuun kī maujeñ
hisār-e-marg ne mahsūr kar liiñ jañg jo faujeñ

na husn o ishq ne paa.ī amaañ qahr-e-ilāhī se
dabī pādāsh amīrī se faqīrī se na shāhī se

sitāroñ kī nigāhoñ ne dhuāñ uThtā huā dekhā
magar ḳhurshīd ne kuchh bhī na miTTī ke sivā dekhā
