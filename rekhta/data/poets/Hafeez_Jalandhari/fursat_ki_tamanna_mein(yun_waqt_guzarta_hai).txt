yuuñ vaqt guzartā hai
fursat kī tamannā meñ
jis tarah koī pattā
bahtā huā dariyā meñ
sāhil ke qarīb aa kar
chāhe ki Thahar jā.ūñ
aur sair zarā kar luuñ
us aks-e-moshajjar kī
jo dāman-e-dariyā par
zebā.ish-e-dariyā hai
yā baad kā vo jhoñkā
jo vaqf-e-ravānī hai
ik baaġh ke goshe meñ
chāhe ki yahāñ dam luuñ
dāman ko zarā bhar luuñ
us phuul kī ḳhushbū se
jis ko abhī khilnā hai
fursat kī tamannā meñ
yuuñ vaqt guzartā hai

afkār ma.īshat ke
fursat hī nahīñ dete
maiñ chāhtā huuñ dil se
kuchh kasb-e-hunar kar luuñ
gul-hā-e-mazāmīñ se
dāmān-e-suḳhan bhar luuñ
hai baḳht magar vāzhūñ
fursat hī nahīñ miltī
fursat ko kahāñ DhūñDūñ
fursat hī kā ronā hai
phir jī meñ ye aatī hai
kuchh aish hī hāsil ho
daulat hī mile mujh ko
vo kaam koī sochūñ
phir sochtā ye bhī huuñ
ye sochne kā dhandā
fursat hī meñ honā hai
fursat hī nahīñ dete
afkār ma.īshat ke
