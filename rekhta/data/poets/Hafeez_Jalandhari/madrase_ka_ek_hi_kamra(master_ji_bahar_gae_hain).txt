master jī bāhar ga.e haiñ
master jī ga.e zarā bāhar
ab nazar kyā rahe kitāboñ par
dil hī dil meñ haiñ saare laḌke shaad
goyā qaidī the ab hue āzād
ab kitābeñ kahāñ sabaq kis kā
paḌhnā-vaḌhnā ḳhayāl se khiskā
ek hañstā hai ek gaatā hai
aur ik chuTkiyāñ bajātā hai
ek baiThe hī baiThe sotā hai
aur ik jhūT-mūT rotā hai
mashvare kar rahe haiñ do bāham
aao chupke se uTh ke chal deñ ham
ek goshe meñ goliyāñ kheleñ
yā ground meñ chal ke DañD peleñ
copy ik jald jald bhartā hai
dūsrā us se naqal kartā hai
ghar se laa.e nahīñ haiñ kar ke savāl
master jī se ab kareñge chaal
ik ne bāñdhā hai gaal par rūmāl
taaki pūchheñ na is se koī savāl
daaḌh ke dard kā bahānā hai
chhuTTī lenī hai ghar ko jaanā hai
saath bāteñ bhī hotī jaatī haiñ
shoḳh ghāteñ bhī hotī jaatī haiñ
ek kahtā hai nazm yaad nahīñ
master sāhab aa na jaa.eñ kahīñ
yuuñ hī Tarḳhā.ūñgā suneñge jab
ātā-vātā mujhe nahīñ matlab
ma.anī mujh ko sujhāte jaanā tum
chupke chupke batāte jaanā tum
aur geograph chup are chup kar
miim alif siin maas Te re Tar

master jī ke aa jaane par
jhaT mil ga.ī sab ko ḳhabar
aise ishāre ho ga.e
ustād kā muñh dekh kar
chup chaap saare ho ga.e
ab is tarah ḳhāmosh haiñ
goyā kabhī bole na the
āñkheñ uThā.ī hī na thiiñ
aur lab kabhī khole na the
ab haiñ kitābeñ sāmne
bāham nigah miltī nahīñ
haiñ bhāgne vaale bhī chup
ab un ko rah miltī nahīñ
ab daaḌh bhī dukhtī nahīñ
ab dard saarā tham gayā
haañ haath hai lekin vahīñ
goyā vahīñ par jam gayā
chehre kitāboñ se chhupe
saarī zabāneñ chup huiiñ
chuTkī vahīñ par rah ga.ī
siiTī kī tāneñ chup huiiñ
ab copiyāñ kam ho ga.iiñ
ab naql chal saktī nahīñ
ustād se goyā koī
ab aql chal saktī nahīñ
ye nanhe munne se jo haiñ
shoḳhī meñ hazrat ek haiñ
sūrat to dekho aap kī
goyā bahut hī nek haiñ
dil meñ sharārat hai bharī
dam saadh rakkhe haiñ magar
dekho phir in kī shoḳhiyāñ
ustād phir jaa.e agar
