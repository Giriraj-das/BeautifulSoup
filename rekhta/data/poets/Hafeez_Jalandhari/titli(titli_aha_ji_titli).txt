titlī ahā jī titlī
rangīn aur chitlī
nannhī sī bholī-bhālī
phūloñ se bhī nirālī
bāġhoñ meñ rahne vaalī

rangat paroñ kī gahrī
kuchh surḳh kuchh sunahrī
donoñ paroñ meñ dhārī
qudrat ne hai sañvārī
lagtī hai kaisī pyārī

pahnī hai tang kurtī
us par ġhazab kī phurtī
pal meñ agar yahāñ hai
dekho to phir vahāñ hai
batlāo ab kahāñ hai

dekho vo jā rahī hai
ai lo vo aa rahī hai
phūloñ ke paas aa.ī
aa.ī magar na baiThī
phir us taraf ko palTī
ab chupke chupke jā.ūñ
us ko pakaḌ ke lā.ūñ
chakkar lagā rahā huuñ
us ko thakā rahā huuñ
phurtī dikhā rahā huuñ

uf tez hai ye kitnī
titlī hai yā ki fitnī
ik taak bhī jamā.ī
phir dauḌ bhī lagā.ī
lekin na haath aa.ī

ik to nahīñ bahut haiñ
ye har kahīñ bahut haiñ
par in ke pyāre pyāre
jin par khile haiñ taare
dete haiñ kyā nazāre

dekho to Dhang un ke
jāñcho to rang un ke
bilkul safed koī
ik zard ik gulābī
ik ātishī piyāzī

nannhī sī jaan un kī
ye aan baan un kī
ye mohnī sī mūrat
hai kitnī ḳhūbsūrat
allāh terī qudrat
