ai dekhne vaalo
is husn ko dekho
is raaz ko samjho
ye naqsh-e-ḳhayālī
ye fikrat-e-ālī
ye paikar-e-tanvīr
ye krishn kī tasvīr
ma.anī hai ki sūrat
san.at hai ki fitrat
zāhir hai ki mastūr
nazdīk hai yā duur
ye naar hai yā nuur
duniyā se nirālā
ye bāñsurī vaalā
gokul kā gvālā
hai sehr ki e.ajāz
khultā hī nahīñ raaz
kyā shaan hai vallāh
kyā aan hai vallāh
hairān huuñ kyā hai
ik shān-e-ḳhudā hai
but-ḳhāne ke andar
ḳhud husn kā but-gar
but ban gayā aa kar
vo turfa nazzāre
yaad aa ga.e saare
jamunā ke kināre
sabze kā lahaknā
phūloñ kā mahaknā
ghanghor ghaTā.eñ
sarmast havā.eñ
ma.asūm umañgeñ
ulfat kī tarañgeñ
vo gopiyoñ ke saath
hāthoñ meñ diye haath
raqsāñ huā brijnāth
bansī meñ jo lai hai
nashsha hai na mai hai
kuchh aur hī shai hai
ik ruuh hai raqsāñ
ik kaif hai larzāñ
ek aql hai mai-nosh
ik hosh hai mad.hosh
ik ḳhanda hai sayyāl
ik girya hai ḳhush-hāl
ik ishq hai maġhrūr
ik husn hai majbūr
ik sehr hai mas.hūr
darbār meñ tanhā
lāchār hai kirishnā
aa shyām idhar aa
sab ahl-e-ḳhusūmat
haiñ dar pa.e izzat
ye raaj dulāre
buzdil hue saare
parda na ho tārāj
bekas kī rahe laaj
aa jā mere kaale
bhārat ke ujāle
dāman meñ chhupā le
vo ho ga.ī an-ban
vo garm huā ran
ġhālib hai duryodhan
vo aa ga.e jagdīsh
vo miT ga.ī tashvīsh
arjun ko bulāyā
updesh sunāyā
ġham-zād kā ġham kyā
ustād kā ġham kyā
lo ho ga.ī tadbīr
lo ban ga.ī taqdīr
lo chal ga.ī shamshīr
sīrat hai adū-soz
sūrat nazar-afroz
dil kaifiyat-andoz
ġhusse meñ jo aa jaa.e
bijlī hī girā jaa.e
aur lutf par aa.e
to ghar bhī luTā jaa.e
pariyoñ meñ hai gulfām
rādhā ke liye shyām
balrām kā bhayyā
mathurā kā basayyā
bindrā meñ kanhayyā
ban ho ga.e vīrāñ
barbād gulistāñ
sakhiyāñ haiñ pareshāñ
jamunā kā kinārā
sunsān hai saarā
tūfān haiñ ḳhāmosh
maujoñ meñ nahīñ josh
lau tujh se lagī hai
hasrat hī yahī hai
ai hind ke raajā
ik baar phir aa jā
dukh dard miTā jā
abr aur havā se
bulbul kī sadā se
phūloñ kī ziyā se
jādū-asarī gum
shorīda-sarī gum
haañ terī judā.ī
mathurā ko na bhaa.ī
tū aa.e to shaan aa.e
tū aa.e to jaan aa.e
aanā na akele
hoñ saath vo mele
sakhiyoñ ke jhamele
