uTThī hai maġhrib se ghaTā
piine kā mausam aa gayā
hai raqs meñ ik mah-laqā
nāzuk adā nāz-āfrīñ
haañ nāchtī jā gaa.e jā
nazroñ se dil barmā.e jā
taḌpā.e jā taḌpā.e jā
o dushman-e-duniyā-o-dīñ!
terā thiraknā ḳhuub hai
terī adā.eñ dil-nashīñ
lekin Thahar tū kaun hai
o nīm-uryāñ nāznīñ
kyā mashriqī aurat hai tū
hargiz nahīñ hargiz nahīñ
terī hañsī bebāk hai
terī nazar chālāk hai
uff kis qadar dil-soz hai
taqrīr bāzārī tirī
kitnī havas-āmoz hai
ye saada purkārī tirī
sharm aur izzat vāliyāñ
hotī haiñ iffat vāliyāñ
vo husn kī shahzādiyāñ
parde kī haiñ ābādiyāñ
chashm-e-falak ne aaj tak
dekhī nahīñ un kī jhalak
sarmāya-e-sharm-o-hayā
zevar hai un ke husn kā
shauhar ke dukh sahtī haiñ vo
muñh se nahīñ kahtī haiñ vo
kab sāmne aatī haiñ vo
ġhairat se kaT jaatī haiñ vo
e.azāz-e-millat un se hai
nām-e-sharāfat un se hai
īmān par qaa.em haiñ vo
pākīza-o-sā.em haiñ vo
tujh meñ nahīñ sharm-o-hayā
tujh meñ nahīñ mehr-o-vafā
sach sach batā tū kaun hai
o be-hayā tū kaun hai
ehsās-e-izzat kyuuñ nahīñ
sharm aur ġhairat kyuuñ nahīñ
ye pur-fusūñ ġhamze tire
nā-mahramoñ ke sāmne
haT sāmne se duur ho
mardūd ho maqhūr ho
taqdīr kī heTī hai tū
shaitān kī beTī hai tū
jis qaum kī aurat hai tū
us qaum par la.anat hai tū
lekin Thahar jaanā zarā
terī nahīñ koī ḳhatā
mardoñ meñ ġhairat hī nahīñ
qaumī hamīyat hī nahīñ
vo millat-e-baizā ki thī
saare jahāñ kī raushnī
jam.iyyat-e-islāmiyāñ
shāhanshah-e-hindostāñ
ab is meñ dam kuchh bhī nahīñ
ham kyā haiñ ham kuchh bhī nahīñ
millī siyāsat uTh ga.ī
baazū kī tāqat uTh ga.ī
shān-e-hijāzī ab kahāñ
vo turktāzī ab kahāñ
ab ġhaznavī himmat ga.ī
ab bābarī shaukat ga.ī
īmān ālamgīr kā
muslim ke dil se uTh gayā
qaum ab jafā-pesha huī
izzat gadā-pesha huī
ab rañg hī kuchh aur hai
be-ġhairatī kā daur hai
ye qaum ab miTne ko hai
ye nard ab piTne ko hai
afsos ye hindostāñ!
ye gulshan-e-jannat-nishāñ!
īmān-dāroñ kā vatan
tā.at-guzāroñ kā vatan
rah jā.egā vīrāna phir
ban jā.egā but-ḳhāna phir
lekin mujhe kyā ḳhabt hai
taqrīr kyuuñ be-rabt hai
aisā bahak jaatā huuñ maiñ
muñh aa.ī bak jaatā huuñ maiñ
itnā sharābī ho gayā
aql-o-ḳhirad ko kho gayā
mujh ko zamāne se ġharaz
miTne miTāne se ġharaz
hindostāñ se kaam kyā
andesha-e-anjām kyā
jiine do jiine do mujhe
piine do piine do mujhe
jab hashr kā din aa.egā
us vaqt dekhā jā.egā
haañ nāchtī jā gaa.e jā
nazroñ se dil barmā.e jā
taḌpā.e jā taḌpā.e jā
o dushman-e-duniyā-o-dīñ
