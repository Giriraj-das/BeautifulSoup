mirī shā.erī hai nazāroñ kī duniyā
ye naġhma-sarā joibāroñ kī duniyā
ye hañgāma-zār ābshāroñ kī duniyā
falak-āshnā kohsāroñ kī duniyā
ye phūloñ kī bastī bahāroñ kī duniyā
yahī hai mire shah-kāroñ kī duniyā
mirī shā.erī hai nazāroñ kī duniyā

mirī shā.erī chāñd tāroñ kī duniyā
ye rañgīñ gharauñdā tilism-e-zamāna
khilaunoñ kā hai ik baḌā kārḳhāna
havā bāñdhnā aur ġhubāre banānā
ġhubāre banā kar fazā meñ uḌānā
mire sher kā sho.abada hai purānā
mirī shā.erī chāñd tāroñ kī duniyā

mirī shā.erī baḳht-yāroñ kī duniyā
falak shāmiyāna hai parbat qanāteñ
isī oT meñ dīda-o-dil kī ghāteñ
hujūm-e-tamannā ḳhushī kī barāteñ
javānī ke din kāmrānī kī rāteñ
mire sher kī ye bhī haiñ vārdāteñ
mirī shā.erī baḳht-yāroñ kī duniyā

mirī shā.erī ḳhār-zāroñ kī duniyā
tahī-dastī o pastī o ḳhasta-hālī
bagūloñ se ma.amūr phūloñ se ḳhālī
vo besha ki hai mazra-e-ḳhushk-sālī
jahāñ abr bhūlā hai dariyā-navālī
na bhūlī use bhī mirī fikr-e-ālī
mirī shā.erī ḳhārzāroñ kī duniyā

mirī shā.erī shahsavāroñ kī duniyā
bahādur jarī sūrmā aur jiyāle
qazā jin kī Dhāleñ qadar jin ke bhāle
tahavvur ke ghoḌoñ kī bāgeñ sambhāle
chale haiñ sū-e-razm-gah azm vaale
mire sher haiñ ġhāziyoñ ke risāle
mirī shā.erī shahsavāroñ kī duniyā

mirī shā.erī dil-figāroñ kī duniyā
ye fariyād-e-ḳhāmosh nīchī nigāheñ
ye armāñ ki masdūd haiñ jin kī rāheñ
fareb-e-vafā se kahāñ tak nibāheñ
mire dīda-o-dil haiñ in kī panāheñ
mire sher aañsū mire sher aa.heñ
mirī shā.erī dil-figāroñ kī duniyā

mirī shā.erī be-qarāroñ kī duniyā
vo zarra ki rāh-e-sukūñ meñ muḳhil hai
vo qatra ki sad-ātish-e-mushta.il hai
vo diida ki bedārī-e-mustaqil hai
vo dil jis se dil garmī-e-āb-o-gil hai
mire sher meñ bhī vahī ek dil hai
mirī shā.erī be-qarāroñ kī duniyā

mirī shā.erī ḳhāksāroñ kī duniyā
baserā ḳhas-o-ḳhār-o-ḳhāshāk par hai
magar haath har ḳhosha-e-tāk par hai
agarche sar-e-be-ḳhudī ḳhaak par hai
dimāġh-e-ḳhudī auj-e-aflāk par hai
mire sher kī aañkh idrāk par hai
mirī shā.erī ḳhāksāroñ kī duniyā

mirī shā.erī bāda-ḳhvāroñ kī duniyā
chale jām-e-jam bhī jame bazm-e-mai bhī
magar sāqiyā dekh ik aur shai bhī
ye fariyād merī ki hai jis meñ lai bhī
ye naala mirā jo hai pāband-e-nai bhī
mirā sher shīsha bhī nashsha bhī mai bhī
mirī shā.erī bāda-ḳhvāroñ kī duniyā

mirī shā.erī dost-dāroñ kī duniyā
ye duniyā jahāñ se alag ik jahāñ hai
ye dil-navāzī kā sikka ravāñ hai
yahāñ āsmāñ hai magar mehrbāñ hai
na jaane adāvat kī duniyā kahāñ hai
mirā sher iḳhlās kā tarjumāñ hai
marī shā.erī dost-dāroñ kī duniyā

mirī shā.erī ġhamgusāroñ kī duniyā
falak mahr-parvar zamīñ mah-jabīñ hai
na vo sard-mehr aur na ye garm-kīñ hai
falak bhī hasīñ hai zamīñ bhī hasīñ hai
vo nūr-āfrīñ ye zuhūr-āfrīñ hai
mire aa.ine meñ kudūrat nahīñ hai
mirī shā.erī ġhamgusāroñ kī duniyā

mirī shā.erī mere pyāroñ kī duniyā
vo pyāre ki sū-e-adam jā chuke haiñ
vo kaliyāñ vo ġhunche jo murjhā chuke haiñ
tarāne jo ārām farmā chuke haiñ
ḳhazāne jinheñ log dafnā chuke haiñ
mire sher meñ zindagī pā chuke haiñ
mirī shā.erī mere pyāroñ kī duniyā

mirī shā.erī intizāroñ kī duniyā
kabhī maiñ bhī ho jā.ūñ āzād shāyad
asīrī kī ghaT jaa.e mī.ād shāyad
sunī jaa.e ik roz fariyād shāyad
vo bhūle se kar le mujhe yaad shāyad
vahāñ kaam aa.e ye rūdād shāyad
mirī shā.erī intizāroñ kī duniyā

mirī shā.erī hai ishāroñ kī duniyā
falak par haiñ gardish meñ chāñd aur taare
zamīñ par bahār-o-ḳhizāñ ke nazāre
barābar chale jā rahe haiñ bichāre
ki zauq-e-nazar de rahā hai sahāre
magar kaun samjhe ye nāzuk ishāre
mirī shā.erī hai ishāroñ kī duniyā
