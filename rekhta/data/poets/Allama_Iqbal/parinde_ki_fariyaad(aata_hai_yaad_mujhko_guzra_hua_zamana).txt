aatā hai yaad mujh ko guzrā huā zamāna
vo baaġh kī bahāreñ vo sab kā chahchahānā
āzādiyāñ kahāñ vo ab apne ghoñsle kī
apnī ḳhushī se aanā apnī ḳhushī se jaanā
lagtī hai choT dil par aatā hai yaad jis dam
shabnam ke āñ.suoñ par kaliyoñ kā muskurānā
vo pyārī pyārī sūrat vo kāmanī sī mūrat
ābād jis ke dam se thā merā āshiyānā
aatī nahīñ sadā.eñ us kī mire qafas meñ
hotī mirī rihā.ī ai kaash mere bas meñ

kyā bad-nasīb huuñ maiñ ghar ko taras rahā huuñ
sāthī to haiñ vatan meñ maiñ qaid meñ paḌā huuñ
aa.ī bahār kaliyāñ phūloñ kī hans rahī haiñ
maiñ is añdhere ghar meñ qismat ko ro rahā huuñ
is qaid kā ilāhī dukhḌā kise sunā.ūñ
Dar hai yahīñ qafas meñ maiñ ġham se mar na jā.ūñ

jab se chaman chhuTā hai ye haal ho gayā hai
dil ġham ko khā rahā hai ġham dil ko khā rahā hai
gaanā ise samajh kar ḳhush hoñ na sunñe vaale
dukhte hue diloñ kī fariyād ye sadā hai
āzād mujh ko kar de o qaid karne vaale
maiñ be-zabāñ huuñ qaidī tū chhoḌ kar duā le!
