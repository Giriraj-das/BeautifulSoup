chīn-o-arab hamārā hindostāñ hamārā
muslim haiñ ham vatan hai saarā jahāñ hamārā
tauhīd kī amānat sīnoñ meñ hai hamāre
āsāñ nahīñ miTānā nām-o-nishāñ hamārā
duniyā ke but-kadoñ meñ pahlā vo ghar ḳhudā kā
ham is ke pāsbāñ haiñ vo pāsbāñ hamārā
teġhoñ ke saa.e meñ ham pal kar javāñ hue haiñ
ḳhanjar hilāl kā hai qaumī nishāñ hamārā
maġhrib kī vādiyoñ meñ gūñjī azaañ hamārī
thamtā na thā kisī se sail-e-ravāñ hamārā
bātil se dabne vaale ai āsmāñ nahīñ ham
sau baar kar chukā hai tū imtihāñ hamārā
ai gulistān-e-undulus vo din haiñ yaad tujh ko
thā terī Dāliyoñ meñ jab āshiyāñ hamārā
ai mauj-e-dajla tū bhī pahchāntī hai ham ko
ab tak hai terā dariyā afsāna-ḳhvāñ hamārā
ai arz-e-pāk terī hurmat pe kaT mare ham
hai ḳhuuñ tirī ragoñ meñ ab tak ravāñ hamārā
sālār-e-kārvāñ hai mīr-e-hijāz apnā
is naam se hai baaqī ārām-e-jāñ hamārā
'iqbāl' kā tarāna bāñg-e-darā hai goyā
hotā hai jāda-paimā phir kārvāñ hamārā
