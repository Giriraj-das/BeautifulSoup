zarra zarra dahr kā zindānī-e-taqdīr hai
parda-e-majbūrī o bechārgī tadbīr hai
āsmāñ majbūr hai shams o qamar majbūr haiñ
anjum-e-sīmāb-pā raftār par majbūr haiñ
hai shikast anjām ġhunche kā subū gulzār meñ
sabza o gul bhī haiñ majbūr-e-numū gulzār meñ
naġhma-e-bulbul ho yā āvāz-e-ḳhāmosh-e-zamīr
hai isī zanjīr-e-ālam-gīr meñ har shai asiir
aañkh par hotā hai jab ye sirr-e-majbūrī ayaañ
ḳhushk ho jaatā hai dil meñ ashk kā sail-e-ravāñ
qalb-e-insānī meñ raqs-e-aish-o-ġham rahtā nahīñ
naġhma rah jaatā hai lutf-e-zer-o-bam rahtā nahīñ
ilm o hikmat rahzan-e-sāmān-e-ashk-o-āh hai
ya.anī ik almās kā TukḌā dil-e-āgāh hai
garche mere baaġh meñ shabnam kī shādābī nahīñ
aañkh merī māya-dār-e-ashk-e-unnābī nahīñ
jāntā huuñ aah meñ ālām-e-insānī kā raaz
hai navā-e-shikva se ḳhālī mirī fitrat kā saaz
mere lab par qissa-e-nairañgi-e-daurāñ nahīñ
dil mirā hairāñ nahīñ ḳhanda nahīñ giryāñ nahīñ
par tirī tasvīr qāsid girya-e-paiham kī hai
aah ye tardīd merī hikmat-e-mohkam kī hai
girya-e-sarshār se buniyād-e-jāñ pā.inda hai
dard ke irfāñ se aql-e-sañg-dil sharminda hai
mauj-e-dūd-e-āh se ā.īna hai raushan mirā
ganj-e-āb-āvrd se māmūr hai dāman mirā
hairatī huuñ maiñ tirī tasvīr ke e.ajāz kā
ruḳh badal Daalā hai jis ne vaqt kī parvāz kā
rafta o hāzir ko goyā pā-ba-pā is ne kiyā
ahd-e-tiflī se mujhe phir āshnā is ne kiyā
jab tire dāman meñ paltī thī vo jān-e-nā-tavāñ
baat se achchhī tarah mahram na thī jis kī zabāñ
aur ab charche haiñ jis kī shoḳhī-e-guftār ke
be-bahā motī haiñ jis kī chashm-e-gauhar-bār ke
ilm kī sañjīda-guftārī buḌhāpe kā shu.ūr
dunyavī e.azāz kī shaukat javānī kā ġhurūr
zindagī kī auj-gāhoñ se utar aate haiñ ham
sohbat-e-mādar meñ tifl-e-sāda rah jaate haiñ ham
be-takalluf ḳhanda-zan haiñ fikr se āzād haiñ
phir usī kho.e hue firdaus meñ ābād haiñ
kis ko ab hogā vatan meñ aah merā intizār
kaun merā ḳhat na aane se rahegā be-qarār
ḳhāk-e-marqad par tirī le kar ye fariyād ā.ūñgā
ab duā-e-nīm-shab meñ kis ko maiñ yaad ā.ūñgā
tarbiyat se terī meñ anjum kā ham-qismat huā
ghar mire ajdād kā sarmāya-e-izzat huā
daftar-e-hastī meñ thī zarrīñ varaq terī hayāt
thī sarāpā diin o duniyā kā sabaq terī hayāt
umr bhar terī mohabbat merī ḳhidmat-gar rahī
maiñ tirī ḳhidmat ke qābil jab huā tū chal basī
vo javāñ-qāmat meñ hai jo sūrat-e-sarv-e-buland
terī ḳhidmat se huā jo mujh se baḌh kar bahra-mand
kārobār-e-zindagānī meñ vo ham-pahlū mirā
vo mohabbat meñ tirī tasvīr vo baazū mirā
tujh ko misl-e-tiflak-e-be-dast-o-pā rotā hai vo
sabr se nā-āshnā sub.h o masā rotā hai vo
tuḳhm jis kā tū hamārī kisht-e-jāñ meñ bo ga.ī
shirkat-e-ġham se vo ulfat aur mohkam ho ga.ī
aah ye duniyā ye mātam-ḳhāna-e-barnā-o-pīr
aadmī hai kis tilism-e-dosh-o-fardā meñ asiir
kitnī mushkil zindagī hai kis qadar āsāñ hai maut
gulshan-e-hastī meñ mānind-e-nasīm arzāñ hai maut
zalzale haiñ bijliyāñ haiñ qaht haiñ ālām haiñ
kaisī kaisī duḳhtarān-e-mādar-e-ayyām haiñ
kalba-e-iflās meñ daulat ke kāshāne meñ maut
dasht o dar meñ shahr meñ gulshan meñ vīrāne meñ maut
maut hai hañgāma-ārā qulzum-e-ḳhāmosh meñ
Duub jaate haiñ safīne mauj kī āġhosh meñ
ne majāl-e-shikva hai ne tāqat-e-guftār hai
zindagānī kyā hai ik tauq-e-gulū-afshār hai
qāfile meñ ġhair fariyād-e-dirā kuchh bhī nahīñ
ik matā-e-dīda-e-tar ke sivā kuchh bhī nahīñ
ḳhatm ho jā.egā lekin imtihāñ kā daur bhī
haiñ pas-e-noh parda-e-gardūñ abhī daur aur bhī
siina chaak is gulsitāñ meñ lāla-o-gul haiñ to kyā
naala o fariyād par majbūr bulbul haiñ to kyā
jhāḌiyāñ jin ke qafas meñ qaid hai āh-e-ḳhizāñ
sabz kar degī unheñ bād-e-bahār-e-jāvedāñ
ḳhufta-ḳhāk-e-pai sipar meñ hai sharār apnā to kyā
aarzī mahmil hai ye musht-e-ġhubār apnā to kyā
zindagī kī aag kā anjām ḳhākistar nahīñ
TūTnā jis kā muqaddar ho ye vo gauhar nahīñ
zindagī mahbūb aisī dīda-e-qudrat meñ hai
zauq-e-hifz-e-zindagī har chiiz kī fitrat meñ hai
maut ke hāthoñ se miT saktā agar naqsh-e-hayāt
aam yuuñ us ko na kar detā nizām-e-kā.enāt
hai agar arzāñ to ye samjho ajal kuchh bhī nahīñ
jis tarah sone se jiine meñ ḳhalal kuchh bhī nahīñ
aah ġhāfil maut kā rāz-e-nihāñ kuchh aur hai
naqsh kī nā-pā.edārī se ayaañ kuchh aur hai
jannat-e-nazāra hai naqsh-e-havā bālā-e-āb
mauj-e-muztar toḌ kar ta.amīr kartī hai habāb
mauj ke dāman meñ phir us ko chhupā detī hai ye
kitnī bedardī se naqsh apnā miTā detī hai ye
phir na kar saktī habāb apnā agar paidā havā
toḌne meñ us ke yuuñ hotī na be-parvā havā
is ravish kā kyā asar hai haiyat-e-tāmīr par
ye to hujjat hai havā kī quvvat-e-tāmīr par
fitrat-e-hastī shahīd-e-ārzū rahtī na ho
ḳhūb-tar paikar kī us ko justujū rahtī na ho
aah sīmāb-e-pareshāñ anjum-e-gardūñ-faroz
shoḳh ye chiñgāriyāñ mamnūn-e-shab hai jin kā soz
aql jis se sar-ba-zānū hai vo muddat in kī hai
sarguzisht-e-nau-e-insāñ ek saa.at un kī hai
phir ye insāñ aañ sū-e-aflāk hai jis kī nazar
qudsiyoñ se bhī maqāsid meñ hai jo pākīza-tar
jo misāl-e-sham.a raushan mahfil-e-qudrat meñ hai
āsmāñ ik nuqta jis kī vus.at-e-fitrat meñ hai
jis kī nādānī sadāqat ke liye betāb hai
jis kā nāḳhun sāz-e-hastī ke liye mizrāb hai
sho.ala ye kam-tar hai gardūñ ke sharāroñ se bhī kyā
kam-bahā hai āftāb apnā sitāroñ se bhī kyā
tuḳhm-e-gul kī aañkh zer-e-ḳhāk bhī be-ḳhvāb hai
kis qadar nashv-o-numā ke vāste betāb hai
zindagī kā sho.ala is daane meñ jo mastūr hai
ḳhud-numā.ī ḳhud-fazā.ī ke liye majbūr hai
sardi-e-marqad se bhī afsurda ho saktā nahīñ
ḳhaak meñ dab kar bhī apnā soz kho saktā nahīñ
phuul ban kar apnī turbat se nikal aatā hai ye
maut se goyā qabā-e-zindagī paatā hai ye
hai lahad is quvvat-e-āshufta kī shīrāza-band
Dāltī hai gardan-e-gardūñ meñ jo apnī kamand
maut tajdīd-e-mazāq-e-zindagī kā naam hai
ḳhvāb ke parde meñ bedārī kā ik paiġhām hai
ḳhūgar-e-parvāz ko parvāz meñ Dar kuchh nahīñ
maut is gulshan meñ juz sanjīdan-e-par kuchh nahīñ
kahte haiñ ahl-e-jahāñ dard-e-ajal hai lā-davā
zaḳhm-e-furqat vaqt ke marham se paatā hai shifā
dil magar ġham marne vāloñ kā jahāñ ābād hai
halqa-e-zanjīr-e-sub.h-o-shām se āzād hai
vaqt ke afsūñ se thamtā nāla-e-mātam nahīñ
vaqt zaḳhm-e-teġh-e-furqat kā koī marham nahīñ
sar pe aa jaatī hai jab koī musībat nā-gahāñ
ashk paiham dīda-e-insāñ se hote haiñ ravāñ
rabt ho jaatā hai dil ko naala o fariyād se
ḳhūn-e-dil bahtā hai āñkhoñ kī sarishk-ābād se
aadmī tāb-e-shakebā.ī se go mahrūm hai
us kī fitrat meñ ye ik ehsās-e-nā-mālūm hai
jauhar-e-insāñ adam se āshnā hotā nahīñ
aañkh se ġhā.eb to hotā hai fanā hotā nahīñ
raḳht-e-hastī ḳhāk-e-ġham kī sho.ala-afshānī se hai
sard ye aag is latīf ehsās ke paanī se hai
aah ye zabt-e-fuġhāñ ġhaflat kī ḳhāmoshī nahīñ
āgahī hai ye dilāsā.ī farāmoshī nahīñ
parda-e-mashriq se jis dam jalva-gar hotī hai sub.h
daaġh shab kā dāman-e-āfāq se dhotī hai sub.h
lāla-e-afsurda ko ātish-qabā kartī hai ye
be-zabāñ taa.ir ko sarmast-e-navā kartī hai ye
sīna-e-bulbul ke zindāñ se sarod āzād hai
saikḌoñ naġhmoñ se bād-e-sub.h-dam-ābād hai
ḳhuftagān-e-lāla-zār o kohsār o ruud baar
hote haiñ āḳhir urūs-e-zindagī se ham-kanār
ye agar ā.īn-e-hastī hai ki ho har shaam sub.h
marqad-e-insāñ kī shab kā kyuuñ na ho anjām sub.h
dām-e-sīmīn-e-taḳhayyul hai mirā āfāq-gīr
kar liyā hai jis se terī yaad ko maiñ ne asiir
yaad se terī dil-e-dard āshnā māmūr hai
jaise ka.abe meñ duāoñ se fazā māmūr hai
vo farā.ez kā tasalsul naam hai jis kā hayāt
jalva-gāheñ us kī haiñ lākhoñ jahān-e-be-sabāt
muḳhtalif har manzil-e-hastī ko rasm-o-rāh hai
āḳhirat bhī zindagī kī ek jaulāñ-gāh hai
hai vahāñ be-hāsilī kisht-e-ajal ke vāste
sāzgār āb-o-havā tuḳhm-e-amal ke vāste
nūr-e-fitrat zulmat-e-paikar kā zindānī nahīñ
tañg aisā halqa-e-afkār-e-insānī nahīñ
zindagānī thī tirī mahtāb se tābinda-tar
ḳhūb-tar thā sub.h ke taare se bhī terā safar
misl-e-aivān-e-sahar marqad farozāñ ho tirā
nuur se māmūr ye ḳhākī shabistāñ ho tirā
āsmāñ terī lahad par shabnam-afshānī kare
sabza-e-nau-rasta is ghar kī nigahbānī kare
