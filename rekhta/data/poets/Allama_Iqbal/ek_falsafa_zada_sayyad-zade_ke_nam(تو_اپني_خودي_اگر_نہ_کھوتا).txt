تو اپني خودي اگر نہ کھوتا
زناري برگساں نہ ہوتا
ہيگل کا صدف گہر سے خالي
ہے اس کا طلسم سب خيالي
محکم کيسے ہو زندگاني
کس طرح خودي ہو لازماني!
آدم کو ثبات کي طلب ہے
دستور حيات کي طلب ہے
دنيا کي عشا ہو جس سے اشراق
مومن کي اذاں ندائے آفاق
ميں اصل کا خاص سومناتي
آبا مرے لاتي و مناتي
تو سيد ہاشمي کي اولاد
ميري کف خاک برہمن زاد
ہے فلسفہ ميرے آب و گل ميں
پوشيدہ ہے ريشہ ہائے دل ميں
اقبال اگرچہ بے ہنر ہے
اس کي رگ رگ سے باخبر ہے
شعلہ ہے ترے جنوں کا بے سوز
سن مجھ سے يہ نکتہ دل افروز
انجام خرد ہے بے حضوري
ہے فلسفہ زندگي سے دوري
افکار کے نغمہ ہائے بے صوت
ہيں ذوق عمل کے واسطے موت
ديں مسلک زندگي کي تقويم
ديں سر محمد و براہيم
''دل در سخن محمدي بند
اے پور علي ز بو علي چند!
چوں ديدہ راہ بيں نداري
قايد قرشي بہ از بخاري ''
