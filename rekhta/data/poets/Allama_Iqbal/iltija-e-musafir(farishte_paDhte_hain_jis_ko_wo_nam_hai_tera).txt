farishte paḌhte haiñ jis ko vo naam hai terā
baḌī janāb tirī faiz aam hai terā
sitāre ishq ke terī kashish se haiñ qaa.em
nizām-e-mehr kī sūrat nizām hai terā
tirī lahad kī ziyārat hai zindagī dil kī
masīh o ḳhizr se ūñchā maqām hai terā
nihāñ hai terī mohabbat meñ rañg-e-mahbūbī
baḌī hai shaan baḌā ehtirām hai terā
agar siyāh dilam dāġh-e-lāla-zār-e-tavām
digar kushāda jabīnam gul-e-bahār-e-tavām
chaman ko chhoḌ ke niklā huuñ misl-e-nik.hat-e-gul
huā hai sabr kā manzūr imtihāñ mujh ko
chalī hai le ke vatan ke nigār-ḳhāne se
sharāb-e-ilm kī lazzat kashāñ kashāñ mujh ko
nazar hai abr-e-karam par daraḳht-e-sahrā huuñ
kiyā ḳhudā ne na mohtāj-e-bāġhbāñ mujh ko
falak-nashīñ sifat-e-mehr huuñ zamāne meñ
tirī duā se atā ho vo nardbāñ mujh ko
maqām ham-safaroñ se ho is qadar aage
ki samjhe manzil-e-maqsūd kārvāñ mujh ko
mirī zabān-e-qalam se kisī kā dil na dukhe
kisī se shikva na ho zer-e-āsmāñ mujh ko
diloñ ko chaak kare misl-e-shāna jis kā asar
tirī janāb se aisī mile fuġhāñ mujh ko
banāyā thā jise chun chun ke ḳhaar o ḳhas maiñ ne
chaman meñ phir nazar aa.e vo āshiyāñ mujh ko
phir aa rakhūñ qadam-e-mādar-o-pidar pe jabīñ
kiyā jinhoñ ne mohabbat kā rāz-dāñ mujh ko
vo sham-e-bārgah-e-ḳhāndān-e-murtazvī
rahegā misl-e-haram jis kā āstāñ mujh ko
nafas se jis ke khilī merī aarzū kī kalī
banāyā jis kī muravvat ne nukta-dāñ mujh ko
duā ye kar ki ḳhudāvand-e-āsmān-o-zamīñ
kare phir us kī ziyārat se shādmāñ mujh ko
vo merā yūsuf-e-sānī vo sham-e-mahfil-e-ishq
huī hai jis kī uḳhuvvat qarār-e-jāñ mujh ko
jalā ke jis kī mohabbat ne daftar-e-man-o-tū
havā-e-aish meñ paalā kiyā javāñ mujh ko
riyāz-e-dahr meñ mānind-e-gul rahe ḳhandāñ
ki hai azīz-tar az-jāñ vo jān-e-jāñ mujh ko
shagufta ho ke kalī dil kī phuul ho jaa.e
ye iltijā-e-musāfir qubūl ho jaa.e
