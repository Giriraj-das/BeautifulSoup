محل ايسا کيا تعمير عرفي کے تخيل نے
تصدق جس پہ حيرت خانہء سينا و فارابي
فضائے عشق پر تحرير کي اس نے نوا ايسي
ميسر جس سے ہيں آنکھوں کو اب تک اشک عنابي
مرے دل نے يہ اک دن اس کي تربت سے شکايت کي
نہيں ہنگامہ عالم ميں اب سامان بيتابي
مزاج اہل عالم ميں تغير آگيا ايسا
کہ رخصت ہوگئي دنيا سے کيفيت وہ سيمابي
فغان نيم شب شاعر کي بار گوش ہوتي ہے
نہ ہو جب چشم محفل آشنائے لطف بے خوابي
کسي کا شعلہء فرياد ہو ظلمت ربا کيونکر
گراں ہے شب پرستوں پر سحر کي آسماں تابي
صدا تربت سے آئي ''شکوہء اہل جہاں کم گو
نوارا تلخ تر مي زن چو ذوق نغمہ کم يابي
حدي را تيز تر مي خواں چو محمل را گراں بيني''
