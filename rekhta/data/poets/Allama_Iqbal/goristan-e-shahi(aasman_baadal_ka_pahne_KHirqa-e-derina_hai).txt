āsmāñ bādal kā pahne ḳhirqa-e-derīna hai
kuchh mukaddar sā jabīn-e-māh kā ā.īna hai
chāñdnī phīkī hai is nazzāra-e-ḳhāmosh meñ
sub.h-e-sādiq so rahī hai raat kī āġhosh meñ
kis qadar ashjār kī hairat-fazā hai ḳhāmushī
barbat-e-qudrat kī dhīmī sī navā hai ḳhāmushī
bātin-e-har-zarra-e-ālim sarāpā dard hai
aur ḳhāmoshī lab-e-hastī pe āh-e-sard hai
aah jaulāñ-gāh-e-ālam-gīr yaanī vo hisār
dosh par apne uThā.e saikḌoñ sadiyoñ kā baar
zindagī se thā kabhī ma.amūr ab sunsān hai
ye ḳhamoshī us ke hañgāmoñ kā goristān hai
apne sukkān-e-kuhan kī ḳhaak kā dil-dāda hai
koh ke sar par misāl-e-pāsbāñ istāda hai
abr ke rauzan se vo bālā-e-bām-e-āsmāñ
nāzir-e-ālam hai najm-e-sabz-fām-e-āsmāñ
ḳhāk-bāzī vus.at-e-duniyā kā hai manzar use
dāstāñ nākāmi-e-insāñ kī hai azbar use
hai azal se ye musāfir sū-e-manzil jā rahā
āsmāñ se inqilāboñ kā tamāshā dekhtā
go sukūñ mumkin nahīñ aalam meñ aḳhtar ke liye
fātiha-ḳhvānī ko ye Thahrā hai dam bhar ke liye
rañg-o-āb-e-zinagī se gul-ba-dāman hai zamīñ
saikḌoñ ḳhūñ-gashta tahzīboñ kā madfan hai zamīñ
ḳhvāb-gah shāhoñ kī hai ye manzil-e-hasrat-fazā
dīda-e-ibrat ḳhirāj-e-ashk-e-gul-gūñ kar adā
hai to goristāñ magar ye ḳhāk-e-gardūñ-pāya hai
aah ik bargashta qismat qaum kā sarmāya hai
maqbaroñ kī shaan hairat-āfrīñ hai is qadar
jumbish-e-mizhgāñ se hai chashm-e-tamāshā ko hazar
kaifiyat aisī hai nākāmī kī is tasvīr meñ
jo utar saktī nahīñ ā.īna-e-tahrīr meñ
sote haiñ ḳhāmosh ābādī ke hañgāmoñ se duur
muztarib rakhtī thī jin ko ārzū-e-nā-subūr
qabr kī zulmat meñ hai in āftāboñ kī chamak
jin ke darvāzoñ pe rahtā hai jabīñ-gustār falak
kyā yahī hai in shahanshāhoñ kī azmat kā ma.aal
jin kī tadbīr-e-jahāñbānī se Dartā thā zavāl
rob-e-faġhfūrī ho duniyā meñ ki shān-e-qaisarī
Tal nahīñ saktī ġhanīm-e-maut kī yūrish kabhī
bādshāhoñ kī bhī kisht-e-umr kā hāsil hai gor
jāda-e-azmat kī goyā āḳhirī manzil hai gor
shorish-e-bazm-e-tarab kyā uud kī taqrīr kyā
dardmandān-e-jahāñ kā nāla-e-shab-gīr kyā
arsa-e-paikār meñ hañgāma-e-shamshīr kyā
ḳhuun ko garmāne vaalā nāra-e-takbīr kyā
ab koī āvāz sotoñ ko jagā saktī nahīñ
sīna-e-vīrāñ meñ jān-e-rafta aa saktī nahīñ
rūh-e-musht-e-ḳhāk meñ zahmat-kash-e-bedād hai
kūcha gard-e-nai huā jis dam nafas fariyād hai
zindagī insāñ kī hai mānind-e-murġh-e-ḳhush-navā
shāḳh par baiThā koī dam chahchahāyā uḌ gayā
aah kyā aa.e riyāz-e-dahr meñ ham kyā ga.e
zindagī kī shāḳh se phūTe khile murjhā ga.e
maut har shaah o gadā ke ḳhvāb kī tābīr hai
is sitamgar kā sitam insāf kī tasvīr hai
silsila hastī kā hai ik bahr-e-nā-paidā-kanār
aur is dariyā-e-be-pāyāñ kī maujeñ haiñ mazār
ai havas ḳhuuñ ro ki hai ye zindagī be-e'tibār
ye sharāre kā tabassum ye ḳhas-e-ātish-savār
chāñd jo sūrat-gar-e-hastī kā ik ejaaz hai
pahne sīmābī qabā mahv-e-ḳhirām-e-nāz hai
charḳh-e-be-anjum kī dahshatnāk vus.at meñ magar
bekasī is kī koī dekhe zarā vaqt-e-sahar
ik zarā sā abr kā TukḌā hai jo mahtāb thā
āḳhirī aañsū Tapak jaane meñ ho jis kī fanā
zindagī aqvām kī bhī hai yūñhī be-e'tibār
rañg-hā-e-rafta kī tasvīr hai un kī bahār
is ziyāñ-ḳhāne meñ koī millat-e-gardūñ-vaqār
rah nahīñ saktī abad tak bār-e-dosh-e-rozgār
is qadar qaumoñ kī barbādī se hai ḳhūgar jahāñ
dekhtā be-e'tinā.ī se hai ye manzar jahāñ
ek sūrat par nahīñ rahtā kisī shai ko qarār
zauq-e-jiddat se hai tarkīb-e-mizāj-e-rozgār
hai nagīn-e-dahr kī zīnat hamesha nām-e-nau
mādar-e-gītī rahī ābastan-e-aqvām-e-nau
hai hazāroñ qāfiloñ se āshnā ye rahguzar
chashm-e-koh-e-nūr ne dekhe haiñ kitne tājvar
misr o bābul miT ga.e baaqī nishāñ tak bhī nahīñ
daftar-e-hastī meñ un kī dāstāñ tak bhī nahīñ
aa dabāyā mehr-e-īrāñ ko ajal kī shaam ne
azmat-e-yūnān-o-rūmā luuT lī ayyām ne
aah muslim bhī zamāne se yūñhī ruḳhsat huā
āsmāñ se abr-e-āzārī uThā barsā gayā
hai rag-e-gul sub.h ke ashkoñ se motī kī laḌī
koī sūraj kī kiran shabnam meñ hai uljhī huī
sīna-e-dariyā shuāoñ ke liye gahvāra hai
kis qadar pyārā lab-e-jū mehr kā nazzāra hai
mahv-e-zīnat hai sanobar jūebār-e-ā.īna hai
ġhuncha-e-gul ke liye bād-e-bahār-e-ā.īna hai
na.ara-zan rahtī hai koyal baaġh ke kāshāne meñ
chashm-e-insāñ se nihāñ pattoñ ke uzlat-ḳhāne meñ
aur bulbul mutrib-e-rañgīñ navā-e-gulsitāñ
jis ke dam se zinda hai goyā havā-e-gulsitāñ
ishq ke hañgāmoñ kī uḌtī huī tasvīr hai
ḳhāma-e-qudrat kī kaisī shoḳh ye tahrīr hai
baaġh meñ ḳhāmosh jalse gulsitāñ-zādoñ ke haiñ
vādi-e-kohsār meñ na.are shabāñ-zādoñ ke haiñ
zindagī se ye purānā ḳhāk-dāñ ma.amūr hai
maut meñ bhī zindagānī kī taḌap mastūr hai
pattiyāñ phūloñ kī girtī haiñ ḳhizāñ meñ is tarah
dast-e-tifl-e-ḳhufta se rañgīñ khilaune jis tarah
is nashāt-ābād meñ go aish be-andāza hai
ek ġham yaanī ġham-e-millat hamesha taaza hai
dil hamāre yād-e-ahd-e-rafta se ḳhālī nahīñ
apne shāhoñ ko ye ummat bhūlne vaalī nahīñ
ashk-bārī ke bahāne haiñ ye ujḌe baam o dar
girya-e-paiham se biinā hai hamārī chashm-e-tar
dahr ko dete haiñ motī dīda-e-giryāñ ke ham
āḳhirī bādal haiñ ik guzre hue tūfāñ ke ham
haiñ abhī sad-hā guhar is abr kī āġhosh meñ
barq abhī baaqī hai is ke sīna-e-ḳhāmosh meñ
vādi-e-gul ḳhāk-e-sahrā ko banā saktā hai ye
ḳhvāb se ummīd-e-dahqāñ ko jagā saktā hai ye
ho chukā go qaum kī shān-e-jalālī kā zuhūr
hai magar baaqī abhī shān-e-jamālī kā zuhūr
