dalīl-e-sub.h-e-raushan hai sitāroñ kī tunuk-tābī
ufuq se āftāb ubhrā gayā daur-e-girāñ-ḳhvābī
urūq-murda-e-mashriq meñ ḳhūn-e-zindagī dauḌā
samajh sakte nahīñ is raaz ko siinā o fārābī
musalmāñ ko musalmāñ kar diyā tūfān-e-maġhrib ne
talātum-hā-e-dariyā hī se hai gauhar kī sairābī
atā momin ko phir dargāh-e-haq se hone vaalā hai
shikoh-e-turkamānī zehn hindī nutq ārābī
asar kuchh ḳhvāb kā ġhunchoñ meñ baaqī hai tū ai bulbul
navā-rā talḳh-tarmī zan chū zauq-e-naġhma kam-yābī
taḌap sehn-e-chaman meñ āshiyāñ meñ shāḳh-sāroñ meñ
judā paare se ho saktī nahīñ taqdīr-e-sīmābī
vo chashm-e-pāk haiñ kyuuñ zīnat-e-bar-gustavāñ dekhe
nazar aatī hai jis ko mard-e-ġhāzī kī jigar-tābī
zamīr-e-lāla meñ raushan charāġh-e-ārzū kar de
chaman ke zarre zarre ko shahīd-e-justujū kar de
sarishk-e-chashm-e-muslim meñ hai naisāñ kā asar paidā
ḳhalīlullāh ke dariyā meñ hoñge phir guhar paidā
kitāb-e-millat-e-baizā kī phir shīrāza-bandī hai
ye shāḳh-e-hāshmī karne ko hai phir barg-o-bar paidā
rabūd aañ turk shīrāzī dil-e-tabrez-o-kābul rā
sabā kartī hai bū-e-gul se apnā ham-safar paidā
agar usmāniyoñ par koh-e-ġham TuuTā to kyā ġham hai
ki ḳhūn-e-sad-hazār-anjum se hotī hai sahar paidā
jahāñbānī se hai dushvār-tar kār-e-jahāñ-bīnī
jigar ḳhuuñ ho to chashm-e-dil meñ hotī hai nazar paidā
hazāroñ saal nargis apnī be-nūrī pe rotī hai
baḌī mushkil se hotā hai chaman meñ dīda-var paidā
navā-pairā ho ai bulbul ki ho tere tarannum se
kabūtar ke tan-e-nāzuk meñ shāhīñ kā jigar paidā
tire siine meñ hai poshīda rāz-e-zindagī kah de
musalmāñ se hadīs-e-soz-o-sāz-e-zindagī kah de
ḳhudā-e-lam-yazal kā dast-e-qudrat tū zabāñ tū hai
yaqīñ paidā kar ai ġhāfil ki maġhlūb-e-gumāñ tū hai
pare hai charḳh-e-nīlī-fām se manzil musalmāñ kī
sitāre jis kī gard-e-rāh hoñ vo kārvāñ to hai
makāñ faanī makīñ faanī azal terā abad terā
ḳhudā kā āḳhirī paiġhām hai tū jāvedāñ tū hai
Hinā-band-e-urūs-e-lāla hai ḳhūn-e-jigar terā
tirī nisbat barāhīmī hai memār-e-jahāñ tū hai
tirī fitrat amiiñ hai mumkināt-e-zindagānī kī
jahāñ ke jauhar-e-muzmar kā goyā imtihāñ to hai
jahān-e-āb-o-gil se ālam-e-jāved kī ḳhātir
nubuvvat saath jis ko le ga.ī vo armuġhāñ tū hai
ye nukta sarguzisht-e-millat-e-baizā se hai paidā
ki aqvām-e-zamīn-e-asia kā pāsbāñ tū hai
sabaq phir paḌh sadāqat kā adālat kā shujā.at kā
liyā jā.egā tujh se kaam duniyā kī imāmat kā
yahī maqsūd-e-fitrat hai yahī ramz-e-musalmānī
uḳhuvvat kī jahāñgīrī mohabbat kī farāvānī
butān-e-rañg-o-ḳhūñ ko toḌ kar millat meñ gum ho jā
na tūrānī rahe baaqī na īrānī na afġhānī
miyān-e-shāḳh-sārāñ sohbat-e-murġh-e-chaman kab tak
tire baazū meñ hai parvāz-e-shāhīn-e-qahastānī
gumāñ-ābād hastī meñ yaqīñ mard-e-musalmāñ kā
bayābāñ kī shab-e-tārīk meñ qindīl-e-rohbānī
miTāyā qaisar o kisrā ke istibdād ko jis ne
vo kyā thā zor-e-haidar faqr-e-bū-zar sidq-e-salmānī
hue ahrār-e-millat jāda-paimā kis tajammul se
tamāshā.ī shigāf-e-dar se haiñ sadiyoñ ke zindānī
sabāt-e-zindagī īmān-e-mohkam se hai duniyā meñ
ki almānī se bhī pā.enda-tar niklā hai tūrānī
jab is añgāra-e-ḳhākī meñ hotā hai yaqīñ paidā
to kar letā hai ye bāl-o-par-e-rūh-ul-amīñ paidā
ġhulāmī meñ na kaam aatī haiñ shamshīreñ na tadbīreñ
jo ho zauq-e-yaqīñ paidā to kaT jaatī haiñ zanjīreñ
koī andāza kar saktā hai us ke zor-e-bāzū kā
nigāh-e-mard-e-momin se badal jaatī haiñ taqdīreñ
vilāyat pādshāhī ilm-e-ashiyā kī jahāñgīrī
ye sab kyā haiñ faqat ik nukta-e-īmāñ kī tafsīreñ
barāhīmī nazar paidā magar mushkil se hotī hai
havas chhup chhup ke sīnoñ meñ banā letī hai tasvīreñ
tamīz-e-bandā-o-āqā fasād-e-ādmiyat hai
hazar ai chīra-dastāñ saḳht haiñ fitrat kī ta.azīreñ
haqīqat ek hai har shai kī ḳhākī ho ki nuurī ho
lahū ḳhurshīd kā Tapke agar zarre kā dil chīreñ
yaqīñ mohkam amal paiham mohabbat fātah-e-ālam
jihād-e-zindagānī meñ haiñ ye mardoñ kī shamshīreñ
che bāyad mard rā tab-e-buland mashrab-e-nābe
dil-e-garme nigāh-e-pāk-bīne jān-e-betābe
uqābī shaan se jhapTe the jo be-bāl-o-par nikle
sitāre shaam ke ḳhūn-e-shafaq meñ Duub kar nikle
hue madfūn-e-dariyā zer-e-dariyā tairne vaale
tamāñche mauj ke khāte the jo ban kar guhar nikle
ġhubār-e-rahguzar haiñ kīmiyā par naaz thā jin ko
jabīneñ ḳhaak par rakhte the jo iksīr-gar nikle
hamārā narm-rau qāsid payām-e-zindagī laayā
ḳhabar detī thiiñ jin ko bijliyāñ vo be-ḳhabar nikle
haram rusvā huā pīr-e-haram kī kam-nigāhī se
javānān-e-tatārī kis qadar sāhab-nazar nikle
zamīñ se nūryān-e-āsmāñ-parvāz kahte the
ye ḳhākī zinda-tar pā.enda-tar tābinda-tar nikle
jahāñ meñ ahl-e-īmāñ sūrat-e-ḳhurshīd jiite haiñ
idhar Duube udhar nikle udhar Duube idhar nikle
yaqīñ afrād kā sarmāya-e-tāmīr-e-millat hai
yahī quvvat hai jo sūrat-gar-e-taqdīr-e-millat hai
tū rāz-e-kun-fakāñ hai apnī āñkhoñ par ayaañ ho jā
ḳhudī kā rāz-dāñ ho jā ḳhudā kā tarjumāñ ho jā
havas ne kar diyā hai TukḌe TukḌe nau-e-insāñ ko
uḳhuvvat kā bayāñ ho jā mohabbat kī zabāñ ho jā
ye hindī vo ḳhurāsānī ye afġhānī vo tūrānī
tū ai sharminda-e-sāhil uchhal kar be-karāñ ho jā
ġhubār-ālūda-e-rañg-o-nasab haiñ bāl-o-par tere
tū ai murġh-e-haram uḌne se pahle par-fishāñ ho jā
ḳhudī meñ Duub jā ġhāfil ye sirr-e-zindagānī hai
nikal kar halqa-e-shām-o-sahar se jāvedāñ ho jā
masāf-e-zindagī meñ sīrat-e-faulād paidā kar
shabistān-e-mohabbat meñ harīr o parniyāñ ho jā
guzar jā ban ke sail-e-tund-rau koh o bayābāñ se
gulistāñ raah meñ aa.e to jū-e-naġhma-ḳhvāñ ho jā
tire ilm o mohabbat kī nahīñ hai intihā koī
nahīñ hai tujh se baḌh kar sāz-e-fitrat meñ navā koī
abhī tak aadmī said-e-zabūn-e-shahryārī hai
qayāmat hai ki insāñ nau-e-insāñ kā shikārī hai
nazar ko ḳhīra kartī hai chamak tahzīb-e-hāzir kī
ye sannā.ī magar jhūTe nigūñ kī reza-kārī hai
vo hikmat naaz thā jis par ḳhirad-mandān-e-maġhrib ko
havas ke panja-e-ḳhūnīñ meñ teġh-e-kār-zārī hai
tadabbur kī fusūñ-kārī se mohkam ho nahīñ saktā
jahāñ meñ jis tamaddun kī binā sarmāya-dārī hai
amal se zindagī bantī hai jannat bhī jahannam bhī
ye ḳhākī apnī fitrat meñ na nuurī hai na naarī hai
ḳharosh-āmoz bulbul ho girah ġhunche kī vā kar de
ki tū is gulsitāñ ke vāste bād-e-bahārī hai
phir uTThī asia ke dil se chiñgārī mohabbat kī
zamīñ jaulāñ-gah-e-atlas qabāyān-e-tatārī hai
bayā paidā ḳharīdā raast jān-e-nā-tavān-e-rā
pas az muddat guzār uftād barmā kārvāne rā
bayā saaqī navā-e-murġh-zār az shāḳh-sār aamad
bahār aamad nigār aamad nigār aamad qarār aamad
kashīd abr-e-bahārī ḳhema andar vaadī o sahrā
sadā-e-ābshārāñ az farāz-e-koh-sār aamad
sarat gardam toham qānūn peshīñ saaz dah saaqī
ki ḳhail-e-naġhma-pardāzāñ qatār andar qatār aamad
kanār az zāhidāñ bar-gīr o bebākāna sāġhar-kash
pas az muddat aziiñ shāḳh-e-kuhan bāñg-e-hazār aamad
ba-mushtāqāñ hadīs-e-ḳhvājā-e-badro hunain aavar
tasarruf-hā-e-pinhānash ba-chashm-e-āshkār aamad
digar shāḳh-e-ḳhalīl az ḳhūn-e-mā namnāk mī gardad
ba-bāzār-e-mohabbat naqd-e-mā kāmil ayyār aamad
sar-e-ḳhāk-e-shahīre barg-hā-e-lāla mī pāsham
ki ḳhūnash bā-nihāl-e-millat-e-mā sāzgār aamad
bayā tā-gul bā-afmaishānīm o mai dar sāġhar andāzem
falak rā saqf ba-shagāfem o tarh-e-dīgar andāzem
