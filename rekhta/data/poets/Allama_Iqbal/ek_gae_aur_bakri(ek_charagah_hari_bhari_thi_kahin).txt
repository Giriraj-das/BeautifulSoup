ik charāgah harī bharī thī kahīñ
thī sarāpā bahār jis kī zamīñ

kyā samāñ us bahār kā ho bayāñ
har taraf saaf nadiyāñ thiiñ ravāñ

the anāroñ ke be-shumār daraḳht
aur pīpal ke sāya-dār daraḳht

ThanDī ThanDī havā.eñ aatī thiiñ
tā.eroñ kī sadā.eñ aatī thiiñ

kisī naddī ke paas ik bakrī
charte charte kahīñ se aa niklī

jab Thahar kar idhar udhar dekhā
paas ik gaay ko khaḌe paayā

pahle jhuk kar use salām kiyā
phir salīqe se yuuñ kalām kiyā

kyoñ baḌī bī mizāj kaise haiñ
gaay bolī ki ḳhair achchhe haiñ

kaT rahī hai burī-bhalī apnī
hai musībat meñ zindagī apnī

jaan par aa banī hai kyā kahiye
apnī qismat burī hai kyā kahiye

dekhtī huuñ ḳhudā kī shaan ko maiñ
ro rahī huuñ buroñ kī jaan ko maiñ

zor chaltā nahīñ ġharīboñ kā
pesh aayā likhā nasīboñ kā

aadmī se koī bhalā na kare
us se paalā paḌe ḳhudā na kare

duudh kam duuñ to baḌbaḌātā hai
huuñ jo dublī to bech khātā hai

hathkandoñ se ġhulām kartā hai
kin fareboñ se raam kartā hai

us ke bachchoñ ko pāltī huuñ maiñ
duudh se jaan Dāltī huuñ maiñ

badle nekī ke ye burā.ī hai
mere allāh tirī duhā.ī hai

sun ke bakrī ye mājrā saarā
bolī aisā gila nahīñ achchhā

baat sachchī hai be-maza lagtī
maiñ kahūñgī magar ḳhudā-lagtī

ye charāgah ye ThanDī ThanDī havā
ye harī ghaas aur ye saaya

aisī ḳhushiyāñ hameñ nasīb kahāñ
ye kahāñ be-zabāñ ġharīb kahāñ

ye maze aadmī ke dam se haiñ
lutf saare usī ke dam se haiñ

us ke dam se hai apnī ābādī
qaid ham ko bhalī ki āzādī

sau tarah kā banoñ meñ hai khaTkā
vaañ kī guzrān se bachā.e ḳhudā

ham pe ehsān hai baḌā us kā
ham ko zebā nahīñ gila us kā

qadr ārām kī agar samjho
aadmī kā kabhī gila na karo

gaay sun kar ye baat sharmā.ī
aadmī ke gile se pachhtā.ī

dil meñ parkhā bhalā-burā us ne
aur kuchh soch kar kahā us ne

yuuñ to chhoTī hai zaat bakrī kī
dil ko lagtī hai baat bakrī kī
