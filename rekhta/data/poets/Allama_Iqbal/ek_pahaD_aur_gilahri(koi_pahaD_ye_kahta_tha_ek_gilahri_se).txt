koī pahāḌ ye kahtā thā ik gilahrī se
tujhe ho sharm to paanī meñ jā ke Duub mare
zarā sī chiiz hai is par ġhurūr! kyā kahnā!
ye aql aur ye samajh ye shu.ūr! kyā kahnā!
ḳhudā kī shaan hai nā-chīz! chiiz ban baiTheñ!
jo be-shu.ūr hoñ yuuñ bā-tamīz ban baiTheñ!
tirī bisāt hai kyā merī shaan ke aage
zamīñ hai past mirī ān-bān ke aage
jo baat mujh meñ hai tujh ko vo hai nasīb kahāñ
bhalā pahāḌ kahāñ jānvar ġharīb kahāñ!
kahā ye sun ke gilahrī ne muñh sambhāl zarā
ye kachchī bāteñ haiñ dil se inheñ nikāl zarā!
jo maiñ baḌī nahīñ terī tarah to kyā parvā!
nahīñ hai tū bhī to āḳhir mirī tarah chhoTā
har ek chiiz se paidā ḳhudā kī qudarat hai
koī baḌā koī chhoTā ye us kī hikmat hai
baḌā jahān meñ tujh ko banā diyā us ne
mujhe daraḳht pe chaḌhnā sikhā diyā us ne
qadam uThāne kī tāqat nahīñ zarā tujh meñ
nirī baḌā.ī hai! ḳhūbī hai aur kyā tujh meñ
jo tū baḌā hai to mujh sā hunar dikhā mujh ko
ye chhāliyā hī zarā toḌ kar dikhā mujh ko
nahīñ hai chiiz nikammī koī zamāne meñ
koī burā nahīñ qudarat ke kār-ḳhāne meñ
