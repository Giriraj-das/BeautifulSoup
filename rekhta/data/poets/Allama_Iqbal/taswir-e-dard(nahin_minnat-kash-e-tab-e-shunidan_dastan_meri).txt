nahīñ minnat-kash-e-tāb-e-shunīdan dāstāñ merī
ḳhamoshī guftugū hai be-zabānī hai zabāñ merī
ye dastūr-e-zabāñ-bandī hai kaisā terī mahfil meñ
yahāñ to baat karne ko tarastī hai zabāñ merī
uThā.e kuchh varaq laale ne kuchh nargis ne kuchh gul ne
chaman meñ har taraf bikhrī huī hai dāstāñ merī
uḌā lī qumriyoñ ne tūtiyoñ ne andalīboñ ne
chaman vāloñ ne mil kar luuT lī tarz-e-fuġhāñ merī
Tapak ai sham.a aañsū ban ke parvāne kī āñkhoñ se
sarāpā dard huuñ hasrat bharī hai dāstāñ merī
ilāhī phir maza kyā hai yahāñ duniyā meñ rahne kā
hayāt-e-jāvedāñ merī na marg-e-nā-gahāñ merī
mirā ronā nahīñ ronā hai ye saare gulistāñ kā
vo gul huuñ maiñ ḳhizāñ har gul kī hai goyā ḳhizāñ merī
darīñ hasrat sarā umrīst afsūn-e-jaras dāram
z faiz-e-dil tapīdan-hā ḳharosh-e-be-nafas dāram
riyāz-e-dahr meñ nā-āshnā-e-bazm-e-ishrat huuñ
ḳhushī rotī hai jis ko maiñ vo mahrūm-e-masarrat huuñ
mirī bigḌī huī taqdīr ko rotī hai goyā.ī
maiñ harf-e-zer-e-lab sharminda-e-gosh-e-samā.at huuñ
pareshāñ huuñ maiñ musht-e-ḳhāk lekin kuchh nahīñ khultā
sikandar huuñ ki ā.īna huuñ yā gard-e-kudūrat huuñ
ye sab kuchh hai magar hastī mirī maqsad hai qudrat kā
sarāpā nuur ho jis kī haqīqat maiñ vo zulmat huuñ
ḳhazīna huuñ chhupāyā mujh ko musht-e-ḳhāk-e-sahrā ne
kisī ko kyā ḳhabar hai maiñ kahāñ huuñ kis kī daulat huuñ
nazar merī nahīñ mamnūn-e-sair-e-arsa-e-hastī
maiñ vo chhoTī sī duniyā huuñ ki aap apnī vilāyat huuñ
na sahbā huuñ na saaqī huuñ na mastī huuñ na paimāna
maiñ is mai-ḳhāna-e-hastī meñ har shai kī haqīqat huuñ
mujhe rāz-e-do-ālam dil kā ā.īna dikhātā hai
vahī kahtā huuñ jo kuchh sāmne āñkhoñ ke aatā hai
atā aisā bayāñ mujh ko huā rañgīñ-bayānoñ meñ
ki bām-e-arsh ke taa.ir haiñ mere ham-zabānoñ meñ
asar ye bhī hai ik mere junūn-e-fitna-sāmāñ kā
mirā ā.īna-e-dil hai qazā ke rāz-dānoñ meñ
rulātā hai tirā nazzāra ai hindostāñ mujh ko
ki ibrat-ḳhez hai terā fasāna sab fasānoñ meñ
diyā ronā mujhe aisā ki sab kuchh de diyā goyā
likhā kalk-e-azal ne mujh ko tere nauha-ḳhvānoñ meñ
nishān-e-barg-e-gul tak bhī na chhoḌ us baaġh meñ gulchīñ
tirī qismat se razm-ārā.iyāñ haiñ bāġhbānoñ meñ
chhupā kar āstīñ meñ bijliyāñ rakkhī haiñ gardūñ ne
anādil baaġh ke ġhāfil na baiTheñ āshiyānoñ meñ
sun ai ġhāfil sadā merī ye aisī chiiz hai jis ko
vazīfa jaan kar paḌhte haiñ taa.ir bostānoñ meñ
vatan kī fikr kar nādāñ musībat aane vaalī hai
tirī barbādiyoñ ke mashvare haiñ āsmānoñ meñ
zarā dekh us ko jo kuchh ho rahā hai hone vaalā hai
dharā kyā hai bhalā ahd-e-kuhan kī dāstānoñ meñ
ye ḳhāmoshī kahāñ tak lazzat-e-fariyād paidā kar
zamīñ par tū ho aur terī sadā ho āsmānoñ meñ
na samjhoge to miT jāoge ai hindostāñ vaalo
tumhārī dāstāñ tak bhī na hogī dāstānoñ meñ
yahī ā.īn-e-qudrat hai yahī uslūb-e-fitrat hai
jo hai rāh-e-amal meñ gām-zan mahbūb-e-fitrat hai
huvaidā aaj apne zaḳhm-e-pinhāñ kar ke chhoḌūñgā
lahū ro ro ke mahfil ko gulistāñ kar ke chhoḌūñgā
jalānā hai mujhe har sham-e-dil ko soz-e-pinhāñ se
tirī tārīk rātoñ meñ charāġhāñ kar ke chhoḌūñgā
magar ġhunchoñ kī sūrat huuñ dil-e-dard-āshnā paidā
chaman meñ musht-e-ḳhāk apnī pareshāñ kar ke chhoḌūñgā
pironā ek hī tasbīh meñ in bikhre dānoñ ko
jo mushkil hai to is mushkil ko āsāñ kar ke chhoḌūñgā
mujhe ai ham-nashīñ rahne de shaġhl-e-sīna-kāvī meñ
ki maiñ dāġh-e-mohabbat ko numāyāñ kar ke chhoḌūñgā
dikhā dūñgā jahāñ ko jo mirī āñkhoñ ne dekhā hai
tujhe bhī sūrat-e-ā.īna hairāñ kar ke chhoḌūñgā
jo hai pardoñ meñ pinhāñ chashm-e-bīnā dekh letī hai
zamāne kī tabī.at kā taqāzā dekh letī hai
kiyā rif.at kī lazzat se na dil ko āshnā tū ne
gizārī umr pastī meñ misāl-e-naqsh-e-pā tū ne
rahā dil-basta-e-mahfil magar apnī nigāhoñ ko
kiyā bairūn-e-mahfil se na hairat-āshnā tū ne
fidā kartā rahā dil ko hasīnoñ kī adāoñ par
magar dekhī na us ā.īne meñ apnī adā tū ne
ta.assub chhoḌ nādāñ dahr ke ā.īna-ḳhāne meñ
ye tasvīreñ haiñ terī jin ko samjhā hai burā tū ne
sarāpā nāla-e-bedād-e-soz-e-zindagī ho jā
sapand-āsā girah meñ bāñdh rakkhī hai sadā tū ne
safā-e-dil ko kyā ārā.ish-e-rañg-e-ta.alluq se
kaf-e-ā.īna par bāñdhī hai o nādāñ hinā tū ne
zamīñ kyā āsmāñ bhī terī kaj-bīnī pe rotā hai
ġhazab hai satr-e-qur.āñ ko chalīpā kar diyā tū ne
zabāñ se gar kiyā tauhīd kā daavā to kyā hāsil
banāyā hai but-e-pindār ko apnā ḳhudā tū ne
kueñ meñ tū ne yūsuf ko jo dekhā bhī to kyā dekhā
are ġhāfil jo mutlaq thā muqayyad kar diyā tū ne
havas bālā-e-mimbar hai tujhe rañgīñ-bayānī kī
nasīhat bhī tirī sūrat hai ik afsāna-ḳhvānī kī
dikhā vo husn-e-ālam-soz apnī chashm-e-pur-nam ko
jo taḌpātā hai parvāne ko rulvātā hai shabnam ko
zarā nazzāra hī ai bul-havas maqsad nahīñ us kā
banāyā hai kisī ne kuchh samajh kar chashm-e-ādam ko
agar dekhā bhī us ne saare aalam ko to kyā dekhā
nazar aa.ī na kuchh apnī haqīqat jaam se jam ko
shajar hai firqa-ārā.ī ta.assub hai samar us kā
ye vo phal hai ki jannat se nikalvātā hai aadam ko
na uTThā jazba-e-ḳhurshīd se ik barg-e-gul tak bhī
ye rif.at kī tamannā hai ki le uḌtī hai shabnam ko
phirā karte nahīñ majrūh-e-ulfat fikr-e-darmāñ meñ
ye zaḳhmī aap kar lete haiñ paidā apne marham ko
mohabbat ke sharar se dil sarāpā nuur hotā hai
zarā se biij se paidā riyāz-e-tūr hotā hai
davā har dukh kī hai majrūh-e-teġh-e-ārzū rahnā
ilāj-e-zaḳhm hai āzād-e-ehsān-e-rafū rahnā
sharāb-e-be-ḳhudī se tā-falak parvāz hai merī
shikast-e-rañg se sīkhā hai maiñ ne ban ke bū rahnā
thame kyā dīda-e-giryāñ vatan kī nauha-ḳhvānī meñ
ibādat chashm-e-shā.ir kī hai har dam bā-vazū rahnā
banā.eñ kyā samajh kar shāḳh-e-gul par āshiyāñ apnā
chaman meñ aah kyā rahnā jo ho be-ābrū rahnā
jo tū samjhe to āzādī hai poshīda mohabbat meñ
ġhulāmī hai asīr-e-imtiyāz-e-mā-o-tū rahnā
ye istiġhnā hai paanī meñ nigūñ rakhtā hai sāġhar ko
tujhe bhī chāhiye misl-e-habāb-e-ābjū rahnā
na rah apnoñ se be-parvā isī meñ ḳhair hai terī
agar manzūr hai duniyā meñ o begāna-ḳhū rahnā
sharāb-e-rūh-parvar hai mohabbat nau-e-insāñ kī
sikhāyā is ne mujh ko mast be-jām-o-subū rahnā
mohabbat hī se paa.ī hai shifā bīmār qaumoñ ne
kiyā hai apne baḳht-e-ḳhufta ko bedār qaumoñ ne
bayābān-e-mohabbat dasht-e-ġhurbat bhī vatan bhī hai
ye vīrāna qafas bhī āshiyāna bhī chaman bhī hai
mohabbat hī vo manzil hai ki manzil bhī hai sahrā bhī
jaras bhī kārvāñ bhī rāhbar bhī rāhzan bhī hai
maraz kahte haiñ sab is ko ye hai lekin maraz aisā
chhupā jis meñ ilāj-e-gardish-e-charḳh-e-kuhan bhī hai
jalānā dil kā hai goyā sarāpā nuur ho jaanā
ye parvāna jo sozāñ ho to sham-e-anjuman bhī hai
vahī ik husn hai lekin nazar aatā hai har shai meñ
ye shīrīñ bhī hai goyā be-sutūñ bhī kohkan bhī hai
ujāḌā hai tamīz-e-millat-o-ā.īñ ne qaumoñ ko
mire ahl-e-vatan ke dil meñ kuchh fikr-e-vatan bhī hai
sukūt-āmoz tūl-e-dāstān-e-dard hai varna
zabāñ bhī hai hamāre muñh meñ aur tāb-e-suḳhan bhī hai
namī-gardīd ko tah rishta-e-ma.anī rihā kardam
hikāyat buud be-pāyāñ ba-ḳhāmoshī adā kardam
