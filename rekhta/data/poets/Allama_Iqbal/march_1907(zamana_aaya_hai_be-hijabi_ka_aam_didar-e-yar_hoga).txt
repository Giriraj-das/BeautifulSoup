zamāna aayā hai be-hijābī kā aam dīdār-e-yār hogā
sukūt thā parda-dār jis kā vo raaz ab āshkār hogā
guzar gayā ab vo daur-e-sāqī ki chhup ke piite the piine vaale
banegā saarā jahān mai-ḳhāna har koī bāda-ḳhvār hogā
kabhī jo āvāra-e-junūñ the vo bastiyoñ meñ phir aa baseñge
barahna-pā.ī vahī rahegī magar nayā ḳhārzār hogā
sunā diyā gosh-e-muntazir ko hijāz kī ḳhāmushī ne āḳhir
jo ahd sahrā.iyoñ se bāñdhā gayā thā phir ustuvār hogā
nikal ke sahrā se jis ne ruumā kī saltanat ko ulaT diyā thā
sunā hai ye qudsiyoñ se maiñ ne vo sher phir hoshiyār hogā
kiyā mirā tazkira jo saaqī ne bāda-ḳhvāroñ kī anjuman meñ
to pīr-e-mai-ḳhāna sun ke kahne lagā ki muñh-phaT hai ḳhvār hogā
dayār-e-maġhrib ke rahne vaalo ḳhudā kī bastī dukāñ nahīñ hai
kharā jise tum samajh rahe ho vo ab zar-e-kam-ayār hogā
tumhārī tahzīb apne ḳhanjar se aap hī ḳhud-kushī karegī
jo shāḳh-e-nāzuk pe āshiyāna banegā nā-pā.edār hogā
safīna-e-barg-e-gul banā legā qāfila mor-e-nā-tavāñ kā
hazār maujoñ kī ho kashākash magar ye dariyā se paar hogā
chaman meñ laala dikhātā phirtā hai daaġh apnā kalī kalī ko
ye jāntā hai ki is dikhāve se dil-jaloñ meñ shumār hogā
jo ek thā ai nigāh tū ne hazār kar ke hameñ dikhāyā
yahī agar kaifiyat hai terī to phir kise e'tibār hogā
kahā jo qumrī se maiñ ne ik din yahāñ ke āzād pā-ba-gil haiñ
tū ġhunche kahne lage hamāre chaman kā ye rāzdār hogā
ḳhudā ke āshiq to haiñ hazāroñ banoñ meñ phirte haiñ maare maare
maiñ us kā banda banūñgā jis ko ḳhudā ke bandoñ se pyaar hogā
ye rasm-e-bazm-e-fanā hai ai dil gunāh hai jumbish-e-nazar bhī
rahegī kyā aabrū hamārī jo tū yahāñ be-qarār hogā
maiñ zulmat-e-shab meñ le ke niklūñgā apne dar-māñda kārvāñ ko
sharar-fishāñ hogī aah merī nafas mirā shola-bār hogā
nahīñ hai ġhair-az-numūd kuchh bhī jo mudda.ā terī zindagī kā
tū ik nafas meñ jahāñ se miTnā tujhe misāl-e-sharār hogā
na pūchh 'iqbāl' kā Thikānā abhī vahī kaifiyat hai us kī
kahīñ sar-e-rāh-guzār baiThā sitam-kash-e-intizār hogā
