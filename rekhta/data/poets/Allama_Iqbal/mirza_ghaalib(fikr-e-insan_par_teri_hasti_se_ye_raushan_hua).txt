fikr-e-insāñ par tirī hastī se ye raushan huā
hai par-e-murġh-e-taḳhayyul kī rasā.ī tā-kujā
thā sarāpā ruuh tū bazm-e-suḳhan paikar tirā
zeb-e-mahfil bhī rahā mahfil se pinhāñ bhī rahā
diid terī aañkh ko us husn kī manzūr hai
ban ke soz-e-zindagī har shai meñ jo mastūr hai
mahfil-e-hastī tirī barbat se hai sarmāya-dār
jis tarah naddī ke naġhmoñ se sukūt-e-kohsār
tere firdaus-e-taḳhayyul se hai qudrat kī bahār
terī kisht-e-fikr se ugte haiñ aalam sabza-vār
zindagī muzmar hai terī shoḳhi-e-tahrīr meñ
tāb-e-goyā.ī se jumbish hai lab-e-tasvīr meñ
nutq ko sau naaz haiñ tere lab-e-ejāz par
mahv-e-hairat hai surayyā rif.at-e-parvāz par
shāhid-e-mazmūñ tasadduq hai tire andāz par
ḳhanda-zan hai ġhuncha-e-dillī gul-e-shīrāz par
aah tū ujḌī huī dillī meñ ārāmīda hai
gulshan-e-vīmar meñ terā ham-navā ḳhvābīda hai
lutf-e-goyā.ī meñ terī ham-sarī mumkin nahīñ
ho taḳhayyul kā na jab tak fikr-e-kāmil ham-nashīñ
haa.e ab kyā ho ga.ī hindostāñ kī sar-zamīñ
aah ai nazzāra-āmoz-e-nigāh-e-nukta-bīñ
gesu-e-urdū abhī minnat-pazīr-e-shāna hai
sham.a ye saudā.i-e-dil-sozi-e-parvāna hai
ai jahānābād ai gahvāra-e-ilm-o-hunar
haiñ sarāpā nāla-e-ḳhāmosh tere baam dar
zarre zarre meñ tire ḳhvābīda haiñ shams o qamar
yuuñ to poshīda haiñ terī ḳhaak meñ lākhoñ guhar
dafn tujh meñ koī faḳhr-e-rozgār aisā bhī hai
tujh meñ pinhāñ koī motī ābdār aisā bhī hai
