lab pe aatī hai duā ban ke tamannā merī
zindagī sham.a kī sūrat ho ḳhudāyā merī!
duur duniyā kā mire dam se añdherā ho jaa.e!
har jagah mere chamakne se ujālā ho jaa.e!
ho mire dam se yūñhī mere vatan kī zīnat
jis tarah phuul se hotī hai chaman kī zīnat

zindagī ho mirī parvāne kī sūrat yā-rab
ilm kī sham.a se ho mujh ko mohabbat yā-rab
ho mirā kaam ġharīboñ kī himāyat karnā
dard-mandoñ se za.īfoñ se mohabbat karnā
mire allāh! burā.ī se bachānā mujh ko
nek jo raah ho us rah pe chalānā mujh ko
