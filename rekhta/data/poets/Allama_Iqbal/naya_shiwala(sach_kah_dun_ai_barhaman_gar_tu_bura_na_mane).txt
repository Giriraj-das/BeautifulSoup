sach kah duuñ ai barhaman gar tū burā na maane
tere sanam-kadoñ ke but ho ga.e purāne
apnoñ se bair rakhnā tū ne butoñ se sīkhā
jañg-o-jadal sikhāyā vaa.iz ko bhī ḳhudā ne
tañg aa ke maiñ ne āḳhir dair o haram ko chhoḌā
vaa.iz kā va.az chhoḌā chhoḌe tire fasāne
patthar kī mūratoñ meñ samjhā hai tū ḳhudā hai
ḳhāk-e-vatan kā mujh ko har zarra devtā hai

aa ġhairiyat ke parde ik baar phir uThā deñ
bichhḌoñ ko phir milā deñ naqsh-e-duī miTā deñ
suunī paḌī huī hai muddat se dil kī bastī
aa ik nayā shivāla is des meñ banā deñ
duniyā ke tīrathoñ se ūñchā ho apnā tīrath
dāmān-e-āsmāñ se is kā kalas milā deñ
har sub.h uTh ke gaa.eñ mantar vo mīThe mīThe
saare pujāriyoñ ko mai piit kī pilā deñ
shaktī bhī shāntī bhī bhagtoñ ke giit meñ hai
dhartī ke bāsiyoñ kī muktī priit meñ hai
