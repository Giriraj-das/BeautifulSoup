maiñ soī jo ik shab to dekhā ye ḳhvāb
baḌhā aur jis se mirā iztirāb
ye dekhā ki maiñ jā rahī huuñ kahīñ
añdherā hai aur raah miltī nahīñ
laraztā thā Dar se mirā baal baal
qadam kā thā dahshat se uThnā muhāl
jo kuchh hausla pā ke aage baḌhī
to dekhā qatār ek laḌkoñ kī thī
zamurrad sī poshāk pahne hue
diye sab ke hāthoñ meñ jalte hue
vo chup-chāp the aage pīchhe ravāñ
ḳhudā jaane jaanā thā un ko kahāñ
isī soch meñ thī ki merā pisar
mujhe is jamā.at meñ aayā nazar
vo pīchhe thā aur tez chaltā na thā
diyā us ke hāthoñ meñ jaltā na thā
kahā maiñ ne pahchān kar merī jaañ
mujhe chhoḌ kar aa ga.e tum kahāñ
judā.ī meñ rahtī huuñ maiñ be-qarār
pirotī huuñ har roz ashkoñ ke haar
na parvā hamārī zarā tum ne kī
ga.e chhoḌ achchhī vafā tum ne kī
jo bachche ne dekhā mirā pech-o-tāb
diyā us ne muñh pher kar yuuñ javāb
rulātī hai tujh ko judā.ī mirī
nahīñ is meñ kuchh bhī bhalā.ī mirī
ye kah kar vo kuchh der tak chup rahā
diyā phir dikhā kar ye kahne lagā
samajhtī hai tū ho gayā kyā ise?
tire āñ.suoñ ne bujhāyā ise!
