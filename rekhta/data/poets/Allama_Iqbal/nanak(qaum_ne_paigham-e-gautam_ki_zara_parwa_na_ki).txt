qaum ne paiġhām-e-gautam kī zarā parvā na kī
qadr pahchānī na apne gauhar-e-yak-dāna kī
aah bad-qismat rahe āvāz-e-haq se be-ḳhabar
ġhāfil apne phal kī shīrīnī se hotā hai shajar
āshkār us ne kiyā jo zindagī kā raaz thā
hind ko lekin ḳhayālī falsafe par naaz thā
sham-e-haq se jo munavvar ho ye vo mahfil na thī
bārish-e-rahmat huī lekin zamīñ qābil na thī
aah shūdar ke liye hindostāñ ġham-ḳhāna hai
dard-e-insānī se is bastī kā dil begāna hai
barahman sarshār hai ab tak mai-e-pindār meñ
sham-e-gautam jal rahī hai mahfil-e-aġhyār meñ
but-kada phir ba.ad-e-muddat ke magar raushan huā
nūr-e-ibrāhīm se aazar kā ghar raushan huā
phir uThī āḳhir sadā tauhīd kī punjab se
hind ko ik mard-e-kāmil ne jagāyā ḳhvāb se
