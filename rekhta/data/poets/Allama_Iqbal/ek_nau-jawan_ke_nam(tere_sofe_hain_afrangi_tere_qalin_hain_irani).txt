tire sofe haiñ afrañgī tire qālīñ haiñ īrānī
lahū mujh ko rulātī hai javānoñ kī tan-āsānī
imārat kiyā shikva-e-ḳhusravī bhī ho to kyā hāsil
na zor-e-haidarī tujh meñ na istiġhnā-e-salmānī
na DhūñD us chiiz ko tahzīb-e-hāzir kī tajallī meñ
ki paayā maiñ ne istiġhnā meñ merāj-e-musalmānī
uqābī ruuh jab bedār hotī hai javānoñ meñ
nazar aatī hai un ko apnī manzil āsmānoñ meñ
na ho naumīd naumīdī zavāl-e-ilm-o-irfāñ hai
umīd-e-mard-e-momin hai ḳhudā ke rāz-dānoñ meñ
nahīñ terā nasheman qasr-e-sultānī ke gumbad par
tū shāhīñ hai baserā kar pahāḌoñ kī chaTānoñ meñ
