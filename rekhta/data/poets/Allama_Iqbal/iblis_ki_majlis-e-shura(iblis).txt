iblīs
ye anāsir kā purānā khel ye duniyā-e-dūñ
sākinān-e-arsh-e-āzam kī tamannāoñ kā ḳhuuñ
is kī barbādī pe aaj āmāda hai vo kārsāz
jis ne is kā naam rakhā thā jahān-e-kāf-o-nūñ
maiñ ne dikhlāyā farañgī ko mulūkiyat kā ḳhvāb
maiñ ne toḌā masjid-o-dair-o-kalīsā kā fusūñ
maiñ ne nādāroñ ko sikhlāyā sabaq taqdīr kā
maiñ ne mun.im ko diyā sarmāya daarī kā junūñ
kaun kar saktā hai is kī ātish-e-sozāñ ko sard
jis ke hañgāmoñ meñ ho iblīs kā soz-e-darūñ
jis kī shāḳheñ hoñ hamārī ābiyārī se buland
kaun kar saktā hai is naḳhl-e-kuhan ko sar-nigūñ
pahlā mushīr
is meñ kyā shak hai ki mohkam hai ye iblīsī nizām
puḳhta-tar is se hue ḳhū-e-ġhulāmī meñ avaam
hai azal se in ġharīboñ ke muqaddar meñ sujūd
in kī fitrat kā taqāzā hai namāz-e-be-qayām
aarzū avval to paidā ho nahīñ saktī kahīñ
ho kahīñ paidā to mar jaatī hai yā rahtī hai ḳhaam
ye hamārī sa.ī-e-paiham kī karāmat hai ki aaj
sūfī-o-mullā mulūkiyyat ke bande haiñ tamām
tab-e-mashriq ke liye mauzūñ yahī afyūn thī
varna qavvālī se kuchh kam-tar nahīñ ilm-e-kalām
hai tavāf-o-haj kā hañgāma agar baaqī to kyā
kund ho kar rah ga.ī momin kī teġh-e-be-niyām
kis kī nau-mīdī pe hujjat hai ye farmān-e-jadīd
hai jihād is daur meñ mard-e-musalmāñ par harām
dūsrā mushīr
ḳhair hai sulatānī-e-jamhūr kā ġhauġhā ki shar
tū jahāñ ke taaza fitnoñ se nahīñ hai bā-ḳhabar
pahlā mushīr
huuñ magar merī jahāñ-bīnī batātī hai mujhe
jo mulūkiyat kā ik parda ho kyā is se ḳhatar
ham ne ḳhud shāhī ko pahnāyā hai jamhūrī libās
jab zarā aadam huā hai ḳhud-shanās-o-ḳhud-nigar
kārobār-e-shahryārī kī haqīqat aur hai
ye vajūd-e-mīr-o-sultāñ par nahīñ hai munhasir
majlis-e-millat ho yā parvez kā darbār ho
hai vo sultāñ ġhair kī khetī pe ho jis kī nazar
tū ne kyā dekhā nahīñ maġhrib kā jamhūrī nizām
chehra raushan andarūñ chañgez se tārīk-tar
tīsrā mushīr
rūh-e-sultānī rahe baaqī to phir kyā iztirāb
hai magar kyā is yahūdī kī sharārat kā javāb
vo kalīm-e-be-tajallī vo masīh-e-be-salīb
niist paiġhambar va-lekin dar baġhal dārad kitāb
kyā batā.ūñ kyā hai kāfir kī nigāh-e-parda-soz
mashriq-o-maġhrib kī qaumoñ ke liye roz-e-hisāb
is se baḌh kar aur kyā hogā tabī.at kā fasād
toḌ dī bandoñ ne āqāoñ ke ḳhemoñ kī tanāb
chauthā mushīr
toḌ is kā rūmat-ul-kubrā ke aivānoñ meñ dekh
āl-e-ceaser ko dikhāyā ham ne phir ceaser kā ḳhvāb
kaun bahr-e-rūm kī maujoñ se hai lipTā huā
gaah bālad-chūñ-sanobar gaah nālad-chūñ-rubāb
tīsrā mushīr
maiñ to is kī āqibat-bīnī kā kuchh qaa.il nahīñ
jis ne afrañgī siyāsat ko kyā yuuñ be-hijāb
pāñchvāñ mushīr iblīs ko muḳhātab kar ke
ai tire soz-e-nafas se kār-e-ālam ustuvār
tū ne jab chāhā kiyā har pardagī ko āshkār
āb-o-gil terī harārat se jahān-e-soz-o-sāz
ablah-e-jannat tirī ta.alīm se dānā-e-kār
tujh se baḌh kar fitrat-e-ādam kā vo mahram nahīñ
sāda-dil bandoñ meñ jo mash.hūr hai parvardigār
kaam thā jin kā faqat taqdīs-o-tasbīh-o-tavāf
terī ġhairat se abad tak sar-nigūñ-o-sharmsār
garche haiñ tere murīd afrañg ke sāhir tamām
ab mujhe un kī farāsat par nahīñ hai e'tibār
vo yahūdī fitna-gar vo rūh-e-mazdak kā burūz
har qabā hone ko hai is ke junūñ se taar taar
zaaġh dashtī ho rahā hai ham-sar-e-shāhīn-o-charġh
kitnī sur.at se badaltā hai mizāj-e-rozgār
chhā ga.ī āshufta ho kar vus.at-e-aflāk par
jis ko nādānī se ham samjhe the ik musht-e-ġhubār
fitna-e-fardā kī haibat kā ye aalam hai ki aaj
kāñpte haiñ kohsār-o-murġh-zār-o-jūebār
mere aaqā vo jahāñ zer-o-zabar hone ko hai
jis jahāñ kā hai faqat terī siyādat par madār
