suhānī numūd-e-jahāñ kī ghaḌī thī
tabassum-fashāñ zindagī kī kalī thī
kahīñ muhr ko tāj-e-zar mil rahā thā
atā chāñd ko chāñdnī ho rahī thī
siyah pairahan shaam ko de rahe the
sitāroñ ko ta.alīm-e-tābindagī thī
kahīñ shāḳh-e-hastī ko lagte the patte
kahīñ zindagī kī kalī phūTtī thī
farishte sikhāte the shabnam ko ronā
hañsī gul ko pahle-pahal aa rahī thī
atā dard hotā thā shā.ir ke dil ko
ḳhudī tishna-kām mai-e-be-ḳhudī thī
uThī avval avval ghaTā kaalī kaalī
koī huur choTī ko khole khaḌī thī
zamīñ ko thā da.avā ki maiñ āsmāñ huuñ
makāñ kah rahā thā ki maiñ lā-makāñ huuñ
ġharaz is qadar ye nazāra thā pyārā
ki nazārgī ho sarāpā nazārā
malak āzmāte the parvāz apnī
jabīnoñ se nūr-e-azal āshkārā
farishta thā ik ishq thā naam jis kā
ki thī rahbarī us kī sab kā sahārā
farishta ki putlā thā be-tābiyoñ kā
malak kā malak aur paare kā paarā
pa.e sair firdaus ko jā rahā thā
qazā se milā raah meñ vo qazā-rā
ye pūchhā tirā naam kyā kaam kyā hai
nahīñ aañkh ko diid terī gavārā
huā sun ke goyā qazā kā farishta
ajal huuñ mirā kaam hai āshkārā
uḌātī huuñ maiñ raḳht-e-hastī ke purze
bujhātī huuñ maiñ zindagī kā sharārā
mirī aañkh meñ jādū-e-nīstī hai
payām-e-fanā hai usī kā ishārā
magar ek hastī hai duniyā meñ aisī
vo ātish hai maiñ sāmne us ke paarā
sharar ban ke rahtī hai insāñ ke dil meñ
vo hai nūr-e-mutlaq kī āñkhoñ kā taarā
Tapaktī hai āñkhoñ se ban ban ke aañsū
vo aañsū ki ho jin kī talḳhī gavārā
sunī ishq ne guftugū jab qazā kī
hañsī us ke lab par huī āshkārā
girī is tabassum kī bijlī ajal par
añdhere kā ho nuur meñ kyā guzārā
baqā ko jo dekhā fanā ho ga.ī vo
qazā thī shikār qazā ho ga.ī vo
