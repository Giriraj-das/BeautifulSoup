kaaT lenā har kaThin manzil kā kuchh mushkil nahīñ
ik zarā insān meñ chalne kī himmat chāhiye
mil nahīñ saktī nikammoñ ko zamāne meñ murād
kāmyābī kī jo ḳhvāhish ho to mehnat chāhiye
ḳhaak mehnat ho sakegī ho na jab hāthoñ meñ zor
tandurustī ke liye varzish kī aadat chāhiye
ḳhush-mizājī sā zamāne meñ koī jaadū nahīñ
har koī tahsīñ kahe aisī tabī.at chāhiye
hañs ke milnā raam kar lenā har har insān ko
sab se mīThā bolne kī tum ko aadat chāhiye
ek hī allāh ke bande haiñ sab chhoTe baḌe
apne ham-jinsoñ se duniyā meñ mohabbat chāhiye
hai burā.ī hī burā.ī kaam kal par chhoḌnā
aaj sab kuchh kar ke uTho gar farāġhat chāhiye
jo buroñ ke paas baiThegā burā ho jā.egā
nek hone ke liye nekoñ kī sohbat chāhiye
saath vaale dekhnā tum se na baḌh jaa.eñ kahīñ
josh aisā chāhiye aisī hamiyyat chāhiye
hukmarāñ ho koī apnā ho yā begāna
dī ḳhudā ne jis ko izzat us kī izzat chāhiye
dekh kar chalnā kuchal jaa.e na chyūñTī raah meñ
aadmī ko be-zabānoñ se bhī ulfat chāhiye
hai isī meñ bhed izzat kā agar samjhe koī
chhoTe bachchoñ ko buzurgoñ kī itā.at chāhiye
ilm kahte haiñ jise sab se baḌī daulat hai ye
DhūñD lo is ko agar duniyā meñ izzat chāhiye
sab burā kahte haiñ laḌne ko burī aadat hai ye
saath ke laḌke jo hoñ un se rifāqat chāhiye
hoñ jamā.at meñ sharārat karne vaale bhī agar
duur kī un se faqat sāhab salāmat chāhiye
dekhnā aapas meñ phir nafrat na ho jaa.e kahīñ
is qadar had se ziyāda bhī na millat chāhiye
bāp-dādā kī baḌā.ī pe na itrānā kabhī
aadmī ko apne kāmoñ kī sharāfat chāhiye
gar kitābeñ ho ga.iiñ mailī to kyā paḌhne kā lutf
kaam kī chīzeñ haiñ jo un kī hifāzat chāhiye
