ہوس بھي ہو تو نہيں مجھ ميں ہمت تگ و تاز
حصول جاہ ہے وابستہ مذاق تلاش
ہزار شکر، طبيعت ہے ريزہ کار مري
ہزار شکر، نہيں ہے دماغ فتنہ تراش
مرے سخن سے دلوں کي ہيں کھيتياں سرسبز
جہاں ميں ہوں ميں مثال سحاب دريا پاش
يہ عقدہ ہائے سياست تجھے مبارک ہوں
کہ فيض عشق سے ناخن مرا ہے سينہ خراش
ہوائے بزم سلاطيں دليل مردہ دلي
کيا ہے حافظ رنگيں نوا نے راز يہ فاش
''گرت ہوا ست کہ با خضر ہم نشيں باشي
نہاں ز چشم سکندر چو آب حيواں باش''
