bhūrī āñkhoñ vaalī laḌkī
tujh se pahle mere paas bhī aatī thī
apne ghar kī ik ik baat sunātī thī
mehñdī aur vismay se aarī kaale bāloñ vaalī ammī
jalte charāġhoñ jaise āñkhoñ vaalī bahnoñ
un ke sañgtaroñ kī phāñkoñ jaise hoñToñ
duudh ke pyāloñ jaise ujle gāloñ
raushan jismoñ
sarv-qadoñ ke qisse sunāyā kartī thī
mere ghar meñ vo ḳhurshīd kī sūrat roz ubhartī thī
mujh se merī nazmeñ giit aur ġhazleñ suntī rahtī thī
sweater buntī rahtī thī
akasr merī ġhazleñ gā kar mujhe sunāyā kartī thī
chhāyā kī rasiyā thī vo aur chhāyā rachāyā kartī thī
Tuk Tuk dekhā kartī thī
ThanDī aa.heñ bhartī thī
aisā zāhir kartī thī
jaise mujh par martī thī

lāñbī palkoñ vaalī laḌkī
mujh se pahle ek sitār-navāz ke paas bhī jaatī thī
us ke rasīle naġhmoñ par nāgan kī tarah lahrātī thī
us kī tānoñ aur palToñ par dhuāñ dhuāñ ho jaatī thī
meñDh jidhar le jaatī thī us samt ravāñ ho jaatī thī
giit ke lai baḌhte hī tund bagūla ban jaatī thī
takte takte goyā ek hayūlā sā ban jaatī thī
sampar dāyāñ paañv zamīñ par maar ke vo ruk jaatī thī
ruk kar yuuñ lahrā kar girtī
jaise koī kāñch kā pyāla
haath se chhūTe
chhan se TuuTe
gir kar uThtī
uTh kar yuuñ jhuk jaatī thī
jaise koī ban-bāsī devī
karmoñ kā phal bhog chukī ho
devtā ke charnoñ meñ jhukī ho
mastī meñ Dag bharne vaalī
sambhal sambhal pag bhartī thī
ThanDī aa.heñ bhartī thī
aisā zāhir kartī thī
jaise us par martī thī
takte hī takte vo ek hayūlā sā ban jaatī thī
us ke rasīle naġhmoñ par nāgin kī tarah lahrātī thī

lambī choTī vaalī laḌkī sab ko dhokā detī hai
mausīqī kī rasiyā mausīqāroñ ko Das letī hai
