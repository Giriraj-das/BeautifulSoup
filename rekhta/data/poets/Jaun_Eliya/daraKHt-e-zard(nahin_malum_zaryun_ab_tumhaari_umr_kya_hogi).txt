nahīñ ma.alūm 'zaryūn' ab tumhārī umr kyā hogī
vo kin ḳhvāboñ se jaane āshnā nā-āshnā hogī
tumhāre dil ke is duniyā se kaise silsile hoñge
tumheñ kaise gumāñ hoñge tumheñ kaise gile hoñge
tumhārī sub.h jaane kin ḳhayāloñ se nahātī ho
tumhārī shaam jaane kin malāloñ se nibhātī ho
na jaane kaun doshīza tumhārī zindagī hogī
na jaane us kī kyā bāyastagī shā.istagī hogī
use tum phone karte aur ḳhat likhte rahe hoge
na jaane tum ne kitnī kam ġhalat urdu likhī hogī
ye ḳhat likhnā to daqyānūs kī pīḌhī kā qissa hai
ye sinf-e-nasr ham nā-bāliġhoñ ke fan kā hissa hai
vo hañstī ho to shāyad tum na rah paate ho hāloñ meñ
gaḌhā nanhā sā paḌ jaatā ho shāyad us ke gāloñ meñ
gumāñ ye hai tumhārī bhī rasā.ī nā-rasā.ī ho
vo aa.ī ho tumhāre paas lekin aa na paa.ī ho
vo shāyad mā.ide kī gand biryānī na khātī ho
vo nān-e-be-ḳhamīr-e-maida kam-tar hī chabātī ho
vo doshīza bhī shāyad dāstānoñ kī ho dil-dāda
use ma.alūm hogā 'zāl' thā 'sohrāb' kā daadā
tahamtan ya.anī 'rustam' thā girāmī 'sām' kā vāris
girāmī 'sām' thā sulb-e-nar-e-'mānī' kā ḳhush-zāda
(ye merī ek ḳhvāhish hai jo mushkil hai)
vo 'najm'-āfañdi-e-marhūm ko to jāntī hogī
vo nauhoñ ke adab kā tarz to pahchāntī hogī
use kad hogī shāyad un sabhī se jo lapāḌī hoñ
na hoñge ḳhvāb us kā jo gavayye aur khilāḌī hoñ

hadaf hoñge tumhārā kaun tum kis ke hadaf hoge
na jaane vaqt kī paikār meñ tum kis taraf hoge
hai ran ye zindagī ik ran jo barpā lamha lamha hai
hameñ is ran meñ kuchh bhī ho kisī jānib to honā hai
so ham bhī is nafas tak haiñ sipāhī ek lashkar ke
hazāroñ saal se jiite chale aa.e haiñ mar mar ke
shuhūd ik fan hai aur merī adāvat be-fanoñ se hai
mirī paikār azal se
ye 'ḳhusro' 'mīr' 'ġhālib' kā ḳharāba bechtā kyā hai
hamārā 'ġhālib'-e-āzam thā chor āqa-e-'bedil' kā
so rizq-e-faḳhr ab ham khā rahe haiñ 'mīr'-e-bismil kā
sidhārat bhī thā sharminda ki do-ābe kā baasī thā
tumheñ ma.alūm hai urdu jo hai paalī se niklī hai
vo goyā us kī hī ik pur-numū Daalī se niklī hai

ye kaḌvāhaT kī bāteñ haiñ miThās in kī na pūchho tum
nam-e-lab ko tarastī haiñ so pyaas in kī na pūchho tum
ye ik do jur.oñ kī ik chuhl hai aur chuhl meñ kyā hai
avāmunnās se pūchho bhalā al-kuhl meñ kyā hai
ye ta.an-o-tanz kī harza-sarā.ī ho nahīñ saktī
ki merī jaan mere dil se rishta kho nahīñ saktī

nasha chaḌhne lagā hai aur chaḌhnā chāhiye bhī thā
abas kā nirḳh to is vaqt baḌhnā chāhiye bhī thā
ajab be-mājrā be-taur be-zārāna hālat hai
vajūd ik vahm hai aur vahm hī shāyad haqīqat hai
ġharaz jo haal thā vo nafs ke bāzār hī kā thā
hai ''ze'' bāzār meñ to darmiyāñ 'zaryūn' meñ avval
to ye ibrāfanīqī khelte harfoñ se the har pal
to ye 'zaryūn' jo hai kyā ye aflātūn hai koī
amaañ 'zaryūn' hai 'zaryūn' vo ma.ajūn kyuuñ hotā
haiñ ma.ajūneñ mufīd ''arvāh'' ko ma.ajūn yuuñ hotā
suno tafrīq kaise ho bhalā ashḳhās o ashyā meñ
bahut janjāl haiñ par ho yahāñ to ''yā'' meñ aur ''yā'' meñ

tumhārī jo hamāsa hai bhalā us kā to kyā kahnā
hai shāyad mujh ko saarī umr us ke sehr meñ rahnā
magar mere ġharīb ajdād ne bhī kuchh kiyā hogā
bahut tuchchā sahī un kā bhī koī mājrā hogā
ye ham jo haiñ hamārī bhī to hogī koī nauTañkī
hamārā ḳhuun bhī sach-much kā sehne par bahā hogā
hai āḳhir zindagī ḳhuun az-bun-e-nāḳhun bar-āvar-tar
qayāmat sāneha matlab qayāmat fāje.a parvar

nahīñ ho tum mire aur merā fardā bhī nahīñ merā
so maiñ ne sāhat-e-dīroz meñ Daalā hai ab Derā
mire dīroz meñ zahr-e-halāhal teġh-e-qātil hai
mire ghar kā vahī sarnām-tar hai jo bhī bismil hai
guzasht-e-vaqt se paimān hai apnā ajab sā kuchh
so ik ma.amūl hai imrān ke ghar kā ajab sā kuchh

'hasan' naamī hamāre ghar meñ ik 'suqrāt' guzrā hai
vo apnī naf.i se isbāt tak ma.ashar ke pahuñchā hai
ki ḳhūn-e-rā.egāñ ke amr meñ paḌnā nahīñ ham ko
vo sūd-e-hāl se yaksar ziyāñ-kārāna guzrā hai
talab thī ḳhuun kī qai kī use aur be-nihāyat thī
so fauran bint-e-ash.ash kā pilāyā pī gayā hogā
vo ik lamhe ke andar sarmadiyyat jī gayā hogā

tumhārī arjumand ammī ko maiñ bhūlā bahut din meñ
maiñ un kī rañg kī taskīn se nimTā bahut din meñ
vahī to haiñ jinhoñ ne mujh ko paiham rañg thukvāyā
vo kis rag kā lahū hai jo miyāñ maiñ ne nahīñ thūkā
lahū aur thūknā us kā hai kārobār bhī merā
yahī hai saakh bhī merī yahī me.aar bhī merā
maiñ vo huuñ jis ne apne ḳhuun se mausam khilā.e haiñ
na-jāne vaqt ke kitne hī aalam āzmā.e haiñ
maiñ ik tārīḳh huuñ aur merī jaane kitnī fasleñ haiñ
mirī kitnī hī fareñ haiñ mirī kitnī hī asleñ haiñ
havādis mājrā hī ham rahe haiñ ik zamāne se
shadā.ed sāneha hī ham rahe haiñ ik zamāne se
hamesha se bapā ik jañg hai ham us meñ qaa.em haiñ
hamārī jañg ḳhair o shar ke bistar kī hai zā.ida
ye charḳh-e-jabr ke davvār-e-mumkin kī hai girvīda
laḌā.ī ke liye maidān aur lashkar nahīñ lāzim
sinān o gurz o shamshīr o tabar ḳhanjar nahīñ lāzim
bas ik ehsās lāzim hai ki ham buadain haiñ donoñ
ki nafi-e-ain-e-ain o sar-ba-sar ziddain haiñ donoñ
luis-urbina ne merī ajab kuchh ġham-gusārī kī
ba-sad dil dānishī guzrān apnī mujh pe taarī kī
bahut us ne pilā.ī aur piine hī na dī mujh ko
palak tak us ne marne ke liye jiine na dī mujh ko
''maiñ tere ishq meñ ranjīda huuñ haañ ab bhī kuchh kuchh huuñ
mujhe terī ḳhayānat ne ġhazab majrūh kar Daalā
magar taish-e-shadīdāna ke ba.ad āḳhir zamāne meñ
razā kī jāvidāna jabr kī naubat bhī aa pahuñchī''

mohabbat ek paspā.ī hai pur-ahvāl hālat kī
mohabbat apnī yak-taurī meñ dushman hai mohabbat kī
suḳhan māl-e-mohabbat kī dukān-ārā.ī kartā hai
suḳhan sau tarah se ik ramz kī rusvā.ī kartā hai
suḳhan bakvās hai bakvās jo Thahrā hai fan merā
vo hai ta.abīr kā aflās jo Thahrā hai fan merā
suḳhan ya.anī laboñ kā fan suḳhan-var ya.anī ik pur-fan
suḳhan-var iizad achchhā thā ki aadam yā phir ahriman
mazīd aañkī suḳhan meñ vaqt hai vaqt ab se ab ya.anī

kuchh aisā hai ye maiñ jo huuñ ye maiñ apne sivā huuñ ''maiñ''
so apne aap meñ shāyad nahīñ vaaq.e huā huuñ maiñ
jo hone meñ ho vo har lamha apnā ġhair hotā hai
ki hone ko to hone se ajab kuchh bair hotā hai
yūñhī bas yūñhī 'zenū' ne yakāyak ḳhud-kushī kar lī
ajab hiss-e-zarāfat ke the mālik ye ravāqī bhī

bidah yaarā azaañ baada ki dahqāñ parvard āñ-rā
ba sozad har mata-e-intimā.e dūdmānañ rā
ba-sozad iiñ zamīn-e-e'tibār-o-āsmānāñ rā
ba-sozad jaan o dil rāham bayāsāyad dil o jaañ rā

dil o jaañ aur āsā.ish ye ik kaunī tamasḳhur hai
humuq kī abqariyyat hai safāhat kā tafakkur hai
humuq kī abqariyyat aur safāhat ke tafakkur ne
hameñ taz.ī-e-mohlat ke liye akvān baḳhshe haiñ
aur aflātūn-e-aqdas ne hameñ āyān baḳhshe haiñ

suno 'zaryūn' tum to ain-e-a.ayān-e-haqīqat ho
nazar se duur manzar kā sar-o-sāmān-e-sarvat ho
hamārī umr kā qissa hisāb andoz-e-ānī hai
zamānī zad meñ zan kī ik gumān-e-lāzimānī hai
gumāñ ye hai ki baaqī hai baqā har aan faanī hai
kahānī sunñe vaale jo bhī haiñ vo ḳhud kahānī haiñ
kahānī kahne vaalā ik kahānī kī kahānī hai
piyā pe ye gudāzish ye gumāñ aur ye gile kaise
sila-sozī to merā fan hai phir is ke sile kaise

to maiñ kyā kah rahā thā ya.anī kyā kuchh sah rahā thā maiñ
amaañ haañ mez par yā mez par se bah rahā thā maiñ
ruko maiñ be-sar-o-pā apne sar se bhaag niklā huuñ
ilā yā ayyuhal-abjad zarā ya.anī zarā Thahro
There is an absurd i in absurdity shāyad
kahīñ apne sivā ya.anī kahīñ apne sivā Thahro
tum is absurdity meñ ik radīf ik qāfiya Thahro

radīf o qāfiya kyā haiñ shikast-e-nā-ravā kyā hai
shikast-e-nāravā ne mujh ko paara paara kar Daalā
anā ko merī be-andāza-tar be-chāra kar Daalā
maiñ apne aap meñ haarā huuñ aur ḳhvārāna haarā huuñ
jigar-chākāna haarā huuñ dil-afgārāna haarā huuñ

jise fan kahte aa.e haiñ vo hai ḳhūn-e-jigar apnā
magar ḳhūn-e-jigar kyā hai vo hai kattāl-tar apnā
koī ḳhūn-e-jigar kā fan zarā ta.abīr meñ laa.e
magar maiñ to kahūñ vo pahle mere sāmne aa.e
vajūd o sher ye donoñ define ho nahīñ sakte
kabhī mafhūm meñ hargiz ye kaa.in ho nahīñ sakte
hisāb-e-harf meñ aatā rahā hai bas hasab un kā
nahīñ ma.alūm iizad īzdāñ ko bhī nasab un kā
hai iizad īzdāñ ik ramz jo be-ramz nisbat hai
miyāñ ik haal hai ik haal jo be-hāl-e-hālat hai
na jaane jabr hai hālat ki hālat jabr hai ya.anī
kisī bhī baat ke ma.anī jo haiñ un ke haiñ kyā ma.anī
vajūd ik jabr hai merā adam auqāt hai merī
jo merī zaat hargiz bhī nahīñ vo zaat hai merī
maiñ roz-o-shab nigārish-kosh ḳhud apne adam kā huuñ
maiñ apnā aadmī hargiz nahīñ lauh-o-qalam kā huuñ

haiñ kaḌvāhaT meñ ye bhīge hue lamhe ajab se kuchh
sarāsar be-hisābānā sarāsar be-sabab se kuchh
sarāboñ ne sarāboñ par bahut bādal haiñ barsā.e
sharāboñ ne ma.ābad ke tamūz o ba.al nahlā.e
(yaqīnan qāfiya hai yāvā-farmā.ī kā sar-chashma
''haiñ nahlā.e'' ''haiñ barsā.e'')

na jaane āriba kyuuñ aa.e kyuuñ musta.araba aa.e
muzir ke log to chhāne hī vaale the so vo chhā.e
mire jad hāshim-e-ālī ga.e gazza meñ dafnā.e
maiñ naaqe ko pilā.ūñgā mujhe vaañ tak vo le jaa.e
lidū lilmauti vabnū lilhizābi san ḳharābātī
vo mard-e-ūs kahtā hai haqīqat hai ḳhurāfātī
ye zālim tīsrā paig ik aqānīmī bidāyat hai
ulūhī harzā-farmā.ī kā sirr-e-tūr-e-luknat hai
bhalā hūrab kī jhāḌī kā vo ramz-e-ātishīñ kyā thā
magar hūrab kī jhāḌī kyā ye kis se kis kī nisbat hai
ye nisbat ke bahut se qāfiye haiñ hai gilā is kā
magar tujh ko to yārā! qāfiyoñ kī be-tarah lat hai
gumāñ ye hai ki shāyad bahr se ḳhārij nahīñ huuñ maiñ
zarā bhī haal ke āhañg meñ hārij nahīñ huuñ
tanā-tan tan tanā-tan tan tanā-tan tan tanā-tan tan
tanā-tan tan nahīñ mehnat-kashoñ kā tan na pairāhan
na pairāhan na puurī aadhī roTī ab rahā sālan
ye saale kuchh bhī khāne ko na paa.eñ gāliyāñ khā.eñ
hai in kī be-hisī meñ to muqaddas-tar harāmī-pan

magar āhañg merā kho gayā shāyad kahāñ jaane
koī mauj-e-... koī mauj-e-shumāl-e-jāvedāñ jaane
shumāl-e-jāvedāñ ke apne hī qisse the jo guzre
vo ho guzre to phir ḳhud maiñ ne bhī jaanā vo ho guzre
shumāl-e-jāvedāñ apnā shumāl-e-jāvedān-e-jāñ
hai ab bhī apnī pūñjī ik malāl-e-jāvedān-e-jāñ

nahīñ ma.alūm 'zayūn' ab tumhārī umr kyā hogī
yahī hai dil kā mazmūn ab tumhārī umr kyā hogī
hamāre darmiyāñ ab ek bejā-tar zamāna hai
lab-e-tishna pe ik zahr-e-haqīqat kā fasāna hai
ajab fursat mayassar aa.ī hai ''dil jaan rishte'' ko
na dil ko āzmānā hai na jaañ ko āzmānā hai
kalīd-e-kisht-zār-e-ḳhvāb bhī gum ho ga.ī āḳhir
kahāñ ab jāda-e-ḳhurram meñ sar-sabzāna jaanā hai
kahūñ to kyā kahūñ merā ye zaḳhm-e-jāvedāna hai
vahī dil kī haqīqat jo kabhī jaañ thī vo ab āḳhir
fasāna dar fasāna dar fasāna dar fasāna hai
hamārā bāhamī rishta jo hāsil-tar thā rishtoñ kā
hamārā taur-e-be-zārī bhī kitnā vālihāna hai
kisī kā naam likkhā hai mirī saarī bayāzoñ par
maiñ himmat kar rahā huuñ ya.anī ab us ko miTānā hai

ye ik shām-e-azāb-e-be-sarokāna hālat hai
hue jaane kī hālat meñ huuñ bas fursat hī fursat hai
nahīñ ma.alūm tum is vaqt kis ma.alūm meñ hoge
na jaane kaun se ma.anī meñ kis mafhūm meñ hoge
maiñ thā mafhūm nā-mafhūm meñ gum ho chukā huuñ maiñ
maiñ thā ma.alūm nā-mālūm meñ gum ho chukā huuñ maiñ

nahīñ ma.alūm 'zaryūn' ab tumhārī umr kyā hogī
mire ḳhud se guzarne ke zamāne se sivā hogī
mire qāmat se ab qāmat tumhārā kuchh fuzūñ hogā
mirā fardā mire dīroz se bhī ḳhush numūñ hogā
hisāb-e-māh-o-sāl ab tak kabhī rakkhā nahīñ maiñ ne
kisī bhī fasl kā ab tak maza chakkhā nahīñ maiñ ne
maiñ apne aap meñ kab rah sakā kab rah sakā āḳhir
kabhī ik pal ko bhī apne liye sochā nahīñ maiñ ne
hisāb-e-māh-o-sāl o roz-o-shab vo soḳhta-būdash
musalsal jāñ-kanī ke haal meñ rakhtā bhī to kaise
jise ye bhī na ho ma.alūm vo hai bhī to kyūñ-kar hai
koī hālat dil-e-pāmāl meñ rakhtā bhī to kaise
koī nisbat bhī ab to zaat se bāhar nahīñ merī
koī bistar nahīñ merā koī chādar nahīñ merī

ba-hāl-e-nā-shitā sad-zaḳhm-hā o ḳhūn-hā ḳhūdam
ba-har-dam shukarāñ āmeḳhta ma.ajūn-hā ḳhūdam
tumheñ is baat se matlab hī kyā aur āḳhirash kyuuñ ho
kisī se bhī nahīñ mujh ko gila aur āḳhirash kyuuñ ho
jo hai ik nañg-e-hastī us ko tum kyā jaan bhī loge
agar tum dekh lo mujh ko to kyā pahchān bhī loge

tumheñ mujh se jo nafrat hai vahī to merī rāhat hai
mirī jo bhī aziyyat hai vahī to merī lazzat hai
ki āḳhir is jahāñ kā ek nizām-e-kār hai āḳhir
jazā kā aur sazā kā koī to hanjār hai āḳhir
maiñ ḳhud meñ jheñktā huuñ aur siine meñ bhaḌaktā huuñ
mire andar jo hai ik shaḳhs maiñ us meñ phaḌaktā huuñ
hai merī zindagī ab roz-o-shab yak-majlis-e-ġham-hā
azā-hā marsiya-hā girya-hā āshob-e-mātam-hā

tumhārī tarbiyat meñ merā hissa kam rahā kam-tar
zabāñ merī tumhāre vāste shāyad ki mushkil ho
zabāñ apnī zabāñ maiñ tum ko āḳhir kab sikhā paayā
azāb-e-sad-shamātat āḳhirash mujh par hī nāzil ho
zabāñ kā kaam yuuñ bhī baat samjhānā nahīñ hotā
samajh meñ koī bhī matlab kabhī aanā nahīñ hotā
kabhī ḳhud tak bhī matlab koī pahuñchānā nahīñ hotā
gumānoñ ke gumāñ kī dam-ba-dam āshob-kārī hai
bhalā kyā e'tibārī aur kyā nā-e'tibārī hai

gumāñ ye hai bhalā meñ juz gumāñ kyā thā gumānoñ meñ
suḳhan hī kyā fasānoñ kā dharā kyā hai fasānoñ meñ
mirā kyā tazkira aur vāqa.ī kyā tazkira merā
maiñ ik afsos thā afsos huuñ guzre zamānoñ meñ

hai shāyad dil mirā be-zaḳhm aur lab par nahīñ chhāle
mire siine meñ kab sozinda-tar dāġhoñ ke haiñ thāle
magar dozaḳh pighal jaa.e jo mere saañs apnā le
tum apnī maam ke behad murādī minnatoñ vaale
mire kuchh bhī nahīñ kuchh bhī nahīñ kuchh bhī nahīñ baale
magar pahle kabhī tum se mirā kuchh silsila to thā
gumāñ meñ mere shāyad ik koī ġhuncha khilā to thā
vo merī jāvedāna be-duī kā ik sila to thā
so us ko ek abbū naam kā ghoḌā milā to thā

sāya-e-dāmān-e-rahmat chāhiye thoḌā mujhe
maiñ na chhoḌūñ yā nabī tum ne agar chhoḌā mujhe
iid ke din mustafā se yuuñ lage kahne 'husain'
sabz joḌā do 'hasan' ko surḳh do joḌā mujhe

''adab adab kutte tire kaan kāTūñ
'zaryūn' ke byaah ke naan bāTūñ''
tāroñ bhare jagar jagar ḳhvān bāTūñ
''ā jā rī nindiyā tū aa kyuuñ na jā
'zaryūn' ko aa ke sulā kyuuñ na jaa''

tumhāre byaah meñ shajara paḌhā jaanā thā nausha vāstī dūlhā
''chaukī āñgan meñ bichhī vāstī dūlhā ke liye''

makke madīne ke paak musalle payambar ghar navāse
shāh-e-mardāñ amīrul-maminīn hazrat-'alī' ke pote
hazrat imām-'hasan' hazrat imām-'husain' ke pote
hazrat imām-alī-'naqī' ke pote
sayyad-'jāfar' saanī ke pote
sayyad abul-farah saidvāil-vāstī ke pote
mīrāñ sayyad-'alī'-buzurg ke pote
sayyad-'husain'-sharfuddīn shāh-vilāyat ke pote
qaazī sayyad-'amīr'-alī ke pote
dīvān sayyad-'hāmid' ke pote
allāma sayyad-shafīq-'hasan'-eliyā ke pote
sayyad-'jaun'-eliyā hasani-ul-husainī sapūt-jāh''

magar nāzir hamārā soḳhta-sulb āḳhirī nassāb ab marne hī vaalā hai
bas ik pal haf sadī kā faisla karne hī vaalā hai
suno 'zaryūn' bas tum hī suno ya.anī faqat tum hī
vahī rāhat meñ hai jo aam se hone ko apnā le
kabhī koī bhī par ho koī 'bahman' yaar yā 'zenū'
tumheñ bahkā na paa.e aur bairūnī na kar Daale
maiñ saarī zindagī ke dukh bhugat kar tum se kahtā huuñ
bahut dukh degī tum meñ fikr aur fan kī numū mujh ko
tumhāre vāste behad sahūlat chāhtā huuñ maiñ
davām-e-jahl o hāl-e-istirāhat chāhtā huuñ maiñ
na dekho kaash tum vo ḳhvāb jo dekhā kiyā huuñ maiñ
vo saare ḳhvāb the qassāb jo dekhā kiyā huuñ maiñ
ḳharāsh-e-dil se tum be-rishta be-maqdūr hī Thahro
mire jahmīm-e-zāt-e-zāt se tum duur hī Thahro
koī 'zaryūn' koī bhī clerk aur koī kārinda
koī bhī bank kā afsar senator koī pāvanda
har ik haivān-e-sarkārī ko TaTTū jāntā huuñ maiñ
so zāhir hai ise shai se ziyāda māntā huuñ maiñ
tumheñ ho sub.h-dam taufīq bas aḳhbār paḌhne kī
tumheñ ai kaash bīmārī na ho dīvār paḌhne kī
ajab hai 'sartre' aur 'ressel' bhī aḳhbār paḌhte the
vo mālūmāt ke maidān ke shauqīn būḌhe the
nahīñ ma.alūm mujh ko aam shahrī kaise hote haiñ
vo kaise apnā banjar naam banjar-pan meñ bote haiñ
maiñ ''urr'' se aaj tak ik aam shahrī ho nahīñ paayā
isī baa.is maiñ huuñ amboh kī lazzat se be-māya
magar tum ik do-pāya raast qāmat ho ke dikhlānā
suno rā.e-dahinda bin hue tum baaz mat aanā
faqat 'zaryūn' ho tum ya.anī apnā sābiqā chhoḌo
faqat 'zaryūn' ho tum ya.anī apnā lāhiqā chhoḌo
magar maiñ kaun jo chāhūñ tumhāre baab meñ kuchh bhī
bhalā kyuuñ ho mire ehsās ke asbāb meñ kuchh bhī
tumhārā baap ya.anī maiñ abas maiñ ik abas-tar maiñ
magar maiñ ya.anī jaane kaun achchhā maiñ sarāsar maiñ
maiñ kāsa-bāz o kīna-sāz o kāsa-tan huuñ kuttā huuñ
maiñ ik nañgīn-e-būdash huuñ pa tum to sirr-e-mun.am ho
tumhārā baap rūhul-quds thā tum ibn-e-maryam ho

ye qulqul tīsrā paig ab to chauthā ho gumāñ ye hai
gumāñ kā mujh se koī ḳhaas rishta ho gumāñ ye hai
gumāñ ye hai ki maiñ jo jā rahā thā aa rahā huuñ maiñ
magar maiñ aa rahā kab huuñ piyāpe jā rahā huuñ maiñ
ye chauthā paig hai ūñ-hūñ zalālat kī ga.ī mujh se
zalālat kī ga.ī mujh se ḳhayānat kī ga.ī mujh se
jozāmī ho ga.ī 'vazzāh' kī mahbūb vāvailā
magar is kā gila kyā jab nahīñ aayā koī eilā

suno merī kahānī par miyāñ merī kahānī kyā
maiñ yaksar rā.igānī huuñ hisāb-e-rā.igānī kyā
bahut kuchh thā kabhī shāyad par ab kuchh bhī nahīñ huuñ maiñ
na apnā ham-nafas huuñ maiñ na apnā ham-nashīñ huuñ maiñ
kabhī kī baat hai fariyād merā vo kabhī ya.anī
nahīñ is kā koī matlab nahīñ is ke koī ma.anī
maiñ apne shahr kā sab se girāmī naam laḌkā thā
maiñ be-hañgām laḌkā thā maiñ sad-hañgām laḌkā thā
mire dam se ġhazab hañgāma rahtā thā mohalloñ meñ
maiñ hashr-āġhāz laḌkā thā maiñ hashr-anjām laḌkā thā
mire hindū musalmāñ sab mujhe sar par biThāte the
unhī ke faiz se ma.anī mujhe ma.anī sikhāte the
suḳhan bahtā chalā aatā hai be-bā.is ke hoñToñ se
vo kuchh kahtā chalā aatā hai be-bā.is ke hoñToñ se
maiñ ashrāf-e-kamīna-kār ko Thokar pe rakhtā thā
so maiñ mehnat-kashoñ kī jūtiyāñ mimbar pe rakhtā thā
maiñ shāyad ab nahīñ huuñ vo magar ab bhī vahī huuñ maiñ
ġhazab hañgāma-parvar ḳhīra-sar ab bhī vahī huuñ maiñ
magar merā thā ik taur aur bhī jo aur hī kuchh thā
magar merā thā ik daur aur bhī jo aur hī kuchh thā
maiñ apne shahr-e-ilm-o-fan kā thā ik naujavāñ kāhin
mire tilmīz-e-ilm-o-fan mire baabā ke the ham-sin
mirā baabā mujhe ḳhāmosh āvāzeñ sunātā thā
vo apne-āp meñ gum mujh ko pur-hālī sikhātā thā

vo hai.at-dāñ vo aalim nāf-e-shab meñ chhat pe jaatā thā
rasad kā rishta sayyāroñ se rakhtā thā nibhātā thā
use ḳhvāhish thī shohrat kī na koī hirs-e-daulat thī
baḌe se qutr kī ik dūrbīn us kī zarūrat thī
mirī maañ kī tamannāoñ kā qātil thā vo qallāma
mirī maañ merī mahbūba qayāmat kī hasīna thī
sitam ye hai ye kahne se jhijaktā thā vo fahhāma
thā behad ishti.āl-añgez bad-qismat o allāma
ḳhalaf us ke ḳhazaf aur be-nihāyat nā-ḳhalaf nikle
ham us ke saare beTe intihā.ī be-sharaf nikle
maiñ us ālim-tarīn-e-dahr kī fikrat kā munkir thā
maiñ fastā.ī thā jāhil thā aur mantiq kā māhir thā
par ab merī ye shohrat hai ki maiñ bas ik sharābī huuñ
maiñ apne dūdmān-e-ilm kī ḳhāna-ḳharābī huuñ
sagān-e-ḳhūk zād-e-barzan o bāzār-e-be-maġhzī
mirī jānib ab apne thobaḌe shāhāna karte haiñ
zinā-zāde mirī izzat bhī gustāḳhāna karte haiñ
kamīne sharm bhī ab mujh se be-sharmāna karte the

mujhe is shaam hai apne laboñ par ik suḳhan laanā
'alī' darvesh thā tum us ko apnā jadd na batlānā
vo sibtain-e-mohamād, jin ko jaane kyuuñ bahut arfa.a
tum un kī duur kī nisbat se bhī yaksar mukar jaanā
ki is nisbat se zahar o zaḳhm ko sahnā zarūrī hai
ajab ġhairat se ġhaltīda-ba-ḳhūñ rahnā zarūrī hai

vo shajra jo kanāna fahr ġhālib ka.ab marra se
qusai o hāshim o sheba abū-tālib tak aatā thā
vo ik andoh thā tārīḳh kā andoh-e-sozinda
vo nāmoñ kā daraḳht-e-zard thā aur us kī shāḳhoñ ko
kisī tannūr ke haizam kī ḳhākistar hī banñā thā
use sho.ala-zada būdash kā ik bistar hī banñā thā

hamārā faḳhr thā faqr aur dānish apnī pūñjī thī
nasab-nāmoñ ke ham ne kitne hī parcham lapeTe haiñ
mire ham-shahr 'zaryūn' ik fusūñ hai nasl ham, donoñ
faqat aadam ke beTe haiñ faqat aadam ke beTe haiñ
maiñ jab ausān apne khone lagtā huuñ to hañstā huuñ
maiñ tum ko yaad kar ke rone lagtā huuñ to hañstā huuñ
hamesha maiñ ḳhudā hāfiz hamesha maiñ ḳhudā hāfiz
ḳhudā hāfiz
ḳhudā hāfiz
