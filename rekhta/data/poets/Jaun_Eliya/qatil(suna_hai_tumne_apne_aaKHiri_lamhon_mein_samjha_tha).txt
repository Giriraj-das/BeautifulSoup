sunā hai tum ne apne āḳhirī lamhoñ meñ samjhā thā
ki tum merī hifāzat meñ ho mere bāzuoñ meñ ho

sunā hai bujhte bujhte bhī tumhāre sard o murda lab se
ek sho.ala shola-e-yāqūt-fām o rañg o ummīd-e-faroġh-e-zindagī-āhañg lapkā thā

hameñ ḳhud meñ chhupā liije
ye merā vo azāb-e-jāñ hai jo mujh ko

mire apne ḳhud apne hī jahannam meñ jalātā hai
tumhārā sīna-e-sīmīñ

tumhāre bāzūvān-e-mar-marīñ
mere liye

mujh ik havasnāk-e-faromāya kī ḳhātir
saaz o sāmān-e-nashāt o nashsha-e-ishrat-fuzūnī the

mire ayyāsh lamhoñ kī fusūñ-gar pur-junūnī ke liye
sad-lazzat āgīñ sad-karishma pur-zabonī the

tumheñ merī havas-pesha
mirī saffāk qātil bevafā.ī kā gumāñ tak

is gumāñ kā ek vahm-e-ḳhud gurezāñ tak nahīñ thā
kyuuñ nahīñ thā kyuuñ nahīñ thā kyuuñ

koī hotā koī to hotā
jo mujh se mirī saffāk qātil bevafā.ī kī sazā meñ

ḳhuun thukvātā
mujhe har lamhe kī suulī pe laTkātā

magar fariyād koī bhī nahīñ koī
dareġh uftād koī bhī

mujhe mafrūr honā chāhiye thā
aur maiñ saffāk-qātil bevafā ḳhūñ-rez-tar maiñ

shahr meñ ḳhud-vārdātī
shahr meñ ḳhud-mast āzādāna phirtā huuñ

nigār-e-ḳhāk-āsūda
bahār-e-ḳhāk-āsūda
