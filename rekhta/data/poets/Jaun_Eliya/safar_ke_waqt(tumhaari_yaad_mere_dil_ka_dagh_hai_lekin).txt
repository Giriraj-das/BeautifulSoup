tumhārī yaad mire dil kā daaġh hai lekin
safar ke vaqt to be-tarah yaad aatī ho
baras baras kī ho aadat kā jab hisāb to phir

bahut satātī ho jānam bahut satātī ho
maiñ bhuul jā.ūñ magar kaise bhuul jā.ūñ bhalā
azāb-e-jāñ kī haqīqat kā apnī afsāna
mire safar ke vo lamhe tumhārī pur-hālī
vo baat baat mujhe baar baar samjhānā

ye pāñch kurte haiñ dekho ye pāñch pājāme
Dale hue haiñ qamar-bañd in meñ aur dekho
ye shave-box hai aur ye hai old spice
nahīñ huzūr kī jhoñjal kā ab koī baa.is

ye Diary hai aur is meñ pate haiñ aur number
ise ḳhayāl se bakse kī jeb meñ rakhnā
hai arz ''hazrat-e-ġhā.eb-dimāġh'' bandī kī
ki apne aib kī hālat ko ġhaib meñ rakhnā

ye tiin coat haiñ patlūn haiñ ye Tā.iyāñ haiñ
bañdhī huī haiñ ye sab tum ko kuchh nahīñ karnā
ye william hai 'onTal' hai aur 'TarpaTī-nāl'
tum in ke saath mirī jaañ drink se Darnā

bahut ziyāda na piinā ki kuchh na yaad aa.e
jo lucknow meñ huā thā vo ab dobāra na ho
ho tum suḳhan kī anā aur tamkanat jānam
mazāq kā kisī 'inshā' ko tum se yaarā na ho

vo 'jaun' jo nazar aatā hai us kā zikr nahīñ
tum apne 'jaun' kā jo tum meñ hai bharam rakhnā
ajiib baat hai jo tum se kah rahī huuñ maiñ
ḳhayāl merā ziyāda aur apnā kam rakhnā
ho tum balā ke baġhāvat-pasand talḳh-kalām
ḳhud apne haq meñ ik āzār ho ga.e ho tum
tumhāre saare sahāba ne tum ko chhoḌ diyā
mujhe qalaq hai ki be-yār ho ga.e ho tum

ye bank-kār manager ye apne technocrat
koī bhī shub.h nahīñ haiñ ye ek abas kā ThiThol
maiñ ḳhud bhī in ko cro-magnon samajhtī huuñ
ye shāndār janāvar haiñ daftaroñ kā maḳhaul

maiñ jāntī huuñ ki tum sun nahīñ rahe mirī baat
samāj jhuuT sahī phir bhī us kā paas karo
hai tum ko taish hai bālishtiyoñ kī ye duniyā
to phir qarīne se tum un ko be-libās karo

tum ek saada o barjasta aadmī Thahre
mizāj-e-vaqt ko tum aaj tak nahīñ samjhe
jo chiiz sab se zarūrī hai vo maiñ bhuul ga.ī
ye passport hai is ko sambhāl ke rakhnā
jo ye na ho to ḳhudā bhī bashar tak aa na sake
so tum shu.ūr kā apne kamāl kar rakhnā

mirī shikast ke zaḳhmoñ kī sozish-e-jāved
nahīñ rahā mire zaḳhmoñ kā ab hisāb koī
hai ab jo haal mirā vo ajab tamāshā hai
mirā azaab nahīñ ab mirā azaab koī

nahīñ koī mirī manzil pe hai safar darpesh
hai gard gard abas mujh ko dar-ba-dar pesh
