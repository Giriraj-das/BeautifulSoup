har baar mere sāmne aatī rahī ho tum
har baar tum se mil ke bichhaḌtā rahā huuñ maiñ
tum kaun ho ye ḳhud bhī nahīñ jāntī ho tum
maiñ kaun huuñ ye ḳhud bhī nahīñ jāntā huuñ maiñ
tum mujh ko jaan kar hī paḌī ho azaab meñ
aur is tarah ḳhud apnī sazā ban gayā huuñ maiñ

tum jis zamīn par ho maiñ us kā ḳhudā nahīñ
pas sar-ba-sar aziyyat o āzār hī raho
bezār ho ga.ī ho bahut zindagī se tum
jab bas meñ kuchh nahīñ hai to bezār hī raho
tum ko yahāñ ke saaya o partav se kyā ġharaz
tum apne haq meñ biich kī dīvār hī raho

maiñ ibtidā-e-ishq se be-mehr hī rahā
tum intihā-e-ishq kā me.aar hī raho
tum ḳhuun thūktī ho ye sun kar ḳhushī huī
is rañg is adā meñ bhī purkār hī raho

maiñ ne ye kab kahā thā mohabbat meñ hai najāt
maiñ ne ye kab kahā thā vafādār hī raho
apnī matā-e-nāz luTā kar mire liye
bāzār-e-iltifāt meñ nādār hī raho

jab maiñ tumheñ nashāt-e-mohabbat na de sakā
ġham meñ kabhī sukūn-e-rifāqat na de sakā
jab mere sab charāġh-e-tamannā havā ke haiñ
jab mere saare ḳhvāb kisī bevafā ke haiñ
phir mujh ko chāhne kā tumheñ koī haq nahīñ
tanhā karāhne kā tumheñ koī haq nahīñ
