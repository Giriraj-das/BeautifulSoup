mujhe tum apnī bāñhoñ meñ jakaḌ lo aur maiñ tum ko
kisī bhī dil-kushā jazbe se yaksar nā-shanāsāna
nashāt-e-rañg kī sarshārī-e-hālat se begāna
mujhe tum apnī bāñhoñ meñ jakaḌ lo aur maiñ tum ko

fusūñ-kārā nigārā nau-bahārā ārzū-ārā
bhalā lamhoñ kā merī aur tumhārī ḳhvāb-parvar
ārzū-mandī kī sarshārī se kyā rishta
hamārī bāhamī yādoñ kī dildārī se kyā rishta
mujhe tum apnī bāñhoñ meñ jakaḌ lo aur maiñ tum ko
yahāñ ab tīsrā koī nahīñ ya.anī mohabbat bhī
