vo kitāb-e-husn vo ilm o adab kī tāliba
vo mohazzab vo muaddab vo muqaddas rāhiba
kis qadar pairāya parvar aur kitnī sāda-kār
kis qadar sanjīda o ḳhāmosh kitnī bā-vaqār
gesu-e-pur-ḳham savād-e-dosh tak pahuñche hue
aur kuchh bikhre hue uljhe hue simTe hue
rañg meñ us ke azāb-e-ḳhīrgī shāmil nahīñ
kaif-e-ehsāsāt kī afsurdagī shāmil nahīñ
vo mire aate hī us kī nukta-parvar ḳhāmushī
jaise koī huur ban jaa.e yakāyak falsafī
mujh pe kyā ḳhud apnī fitrat par bhī vo khultī nahīñ
aisī pur-asrār laḌkī maiñ ne dekhī hī nahīñ
duḳhtarān-e-shahr kī hotī hai jab mahfil kahīñ
vo ta.āruf ke liye aage kabhī baḌhtī nahīñ
