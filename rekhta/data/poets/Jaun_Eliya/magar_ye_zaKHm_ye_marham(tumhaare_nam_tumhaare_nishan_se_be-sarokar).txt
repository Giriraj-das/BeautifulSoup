tumhāre naam tumhāre nishāñ se be-sarokār
tumhārī yaad ke mausam guzarte jaate haiñ
bas ek manzar-e-be-hijr-o-visāl hai jis meñ
ham apne aap hī kuchh rañg bharte jaate haiñ

na vo nashāt-e-tasavvur ki lo tum aa hī ga.e
na zaḳhm-e-dil kī hai sozish koī jo sahnī ho
na koī va.ada-o-paimāñ kī shaam hai na sahar
na shauq kī hai koī dāstāñ jo kahnī ho
nahīñ jo mahmil-e-lailā-e-ārzū sar-e-rāh
to ab fazā meñ fazā ke sivā kuchh aur nahīñ
nahīñ jo mauj-e-sabā meñ koī shamīm-e-payām
to ab sabā meñ sabā ke sivā kuchh aur nahīñ

utaar de jo kināre pe ham ko kashtī-e-vahm
to gird-o-pesh ko girdāb hī samajhte haiñ
tumhāre rañg mahakte haiñ ḳhvāb meñ jab bhī
to ḳhvāb meñ bhī unheñ ḳhvāb hī samajhte haiñ

na koī zaḳhm na marham ki zindagī apnī
guzar rahī hai har ehsās ko gañvāne meñ
magar ye zaḳhm ye marham bhī kam nahīñ shāyad
ki ham haiñ ek zamīñ par aur ik zamāne meñ
