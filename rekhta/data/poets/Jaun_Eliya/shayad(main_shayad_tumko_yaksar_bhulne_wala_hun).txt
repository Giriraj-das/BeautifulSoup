maiñ shāyad tum ko yaksar bhūlne vaalā huuñ
shāyad jān-e-jāñ shāyad

ki ab tum mujh ko pahle se ziyāda yaad aatī ho
hai dil ġhamgīñ bahut ġhamgīñ

ki ab tum yaad dildārāna aatī ho
shamīm-e-dūr-māñda ho

bahut ranjīda ho mujh se
magar phir bhī

mashām-e-jāñ meñ mere āshtī-mandāna aatī ho
judā.ī meñ balā kā iltifāt-e-mehramāna hai

qayāmat kī ḳhabar-gīrī hai
behad nāz-bardārī kā aalam hai

tumhāre rañg mujh meñ aur gahre hote jaate haiñ
maiñ Dartā huuñ

mire ehsās ke is ḳhvāb kā anjām kyā hogā
ye mere andarūn-e-zāt ke tārāj-gar

jazboñ ke bairī vaqt kī sāzish na ho koī
tumhāre is tarah har lamha yaad aane se

dil sahmā huā sā hai
to phir tum kam hī yaad aao

matā-e-dil matā-e-jāñ to phir tum kam hī yaad aao
bahut kuchh bah gayā hai sail-e-māh-o-sāl meñ ab tak

sabhī kuchh to na bah jaa.e
ki mere paas rah bhī kyā gayā hai

kuchh to rah jaa.e
