ik din jo baham hoñge
tujh se tire darmāñda
kyā arz guzāreñge
kyā haal sunā.eñge

mauhūm kashīda hai
tasvīr qayāmat kī
shāyad na sunā paa.eñ
tafsīl masāfat kī
lab basta raheñ shāyad
ye din jo guzāre haiñ
mahram hai koī kis kā
yā zaḳhm kī sargoshī
yā hamāre haiñ
āñkhoñ pe kiye saaya

kab duur talak dekhā
larzāñ thī zamīñ kis pal
kab sū-e-falak dekhā
kab dasht kī tanhā.ī
āñkhoñ meñ utar aa.ī
kab vahm samā.at thī
kab kho ga.ī goyā.ī
kis moḌ pe hairāñ the
kis raah meñ vīrāñ the
ijmāl haqīqat ke
shāyad na raqam hoñge

ik din jo baham hoñge
tak leñge tirī sūrat
aur sar ko jhukā leñge
mal Dāleñge āñkhoñ ko
gar yaad sarāb aa.e
gum-sum tirī chaukhaT par
ho jā.eñge ham shāyad
chhū kar tire dāman ko
so jā.eñge ham shāyad
