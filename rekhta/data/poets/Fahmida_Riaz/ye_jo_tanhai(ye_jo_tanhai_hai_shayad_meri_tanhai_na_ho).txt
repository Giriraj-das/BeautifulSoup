ye jo tanhā.ī hai shāyad mirī tanhā.ī na ho
gūñjnā ho na samā.at meñ sukūt
aur shab-o-roz kī na.ash
merī dahlīz pe ayyām ne dafnā.ī na ho
anginat phuul hī khilte hoñ
ik shajar molrī kā ho kahīñ jis ke tale
yaar aġhyār gale milte hoñ
aan pahuñche hoñ ḳhushī ke mausam
raah takte hoñ mirī
aur mujh tak kisī baa.is ye ḳhabar aa.ī na ho
ho ke ḳhush hañste hue ahbāb tamām
bhejte hoñ mujhe kab se paiġhām
DhūñDte hoñ mujhe betābāna
raah takte hoñ mirī
aur mujh tak kisī baa.is ye ḳhabar aa.ī na ho
