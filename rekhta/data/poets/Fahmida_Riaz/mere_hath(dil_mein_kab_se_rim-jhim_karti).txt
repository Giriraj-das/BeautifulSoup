dil meñ kab se rim-jhim kartī
kaisī barkhā baras rahī hai
is barkhā ke amrit ras se
bhiig chukī maiñ bhiig chukī maiñ
lagtī chhuptī dhuup aur bādal
ye ākāsh ke nanhe bālak
khel rahe haiñ hañste hañste
kilkārī bharte sabze ko
shoḳh havā.eñ chheḌ rahī haiñ
maiñ bhī apne pañkh jhaTak kar
par taulūñ aur bharūñ uḌāneñ
apne badan meñ ḳhud kho jā.ūñ
ye tan kā ākāsh ye dhartī
dhīre dhīre phail rahī hai
aur mere hāthoñ ke pakherū
ye chanchal bechain parinde
ek anokhe raaz se be-kal
dhartī meñ kuchh DhūñD rahe haiñ
DhūñD rahe haiñ aise pal ko
jis kī khoj meñ dil rahtā hai
jis pal dhartī mile gagan se
vo pal mere tan ke bāhar
kahīñ nahīñ hai kahīñ nahīñ hai
ye panchhī ye narm pakherū
janmoñ se dhartī ke sañgī
is kaayā ke taal kināre
dhīre dhīre DhūñD rahe haiñ
kho.e hue pal kī kañkariyāñ
