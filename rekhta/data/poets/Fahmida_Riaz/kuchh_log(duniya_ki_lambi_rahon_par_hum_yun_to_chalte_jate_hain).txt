duniyā kī lambī rāhoñ par ham yuuñ to chalte jaate haiñ
kuchh aise log bhī milte haiñ jo yaad hamesha aate haiñ

vo raah badalte haiñ apnī aur muḌ kar haath hilāte haiñ
lekin vo diloñ ko yādoñ kī ḳhushbū ban kar mahkāte haiñ

aise hī safar karte-karte ik shaḳhs milā ham ko bhī kahīñ
duniyā meñ achchhe log bahut lekin us kī sī baat nahīñ

vo dhīme lahje vaalā thā aur dhīre se hañstā thā
jitne bhī log mile ham ko sach jaano sab se achchhā thā

thī laag na us ke boloñ meñ kī baat na koī lagāvaT kī
us ke fiqre TūTe-TūTe us kī āñkheñ khoī-khoī

kah kar hī na de jo ham chāheñ sochā hī kare baiThā-baiThā
par dekhe aisī narmī se ik baar to ho jaa.e dhokā

go saath hamārā ḳhuub rahā us ko na huī pahchān bahut
gar buujh le dil kī baat kabhī ho jaatā thā hairān bahut

aur ham us kī hairānī par sharminda ho kar rah jaate
kuchh aur hamārā matlab thā phir der talak ye samjhāte

ab chehra us kā ujlā ho yā āñkheñ us kī hoñ gahrī
yā us ke pyāre hoñToñ kī har baat lage Thahrī-Thahrī

kuchh achchhe log jo achchhe hote haiñ aur rāhoñ meñ mil jaate haiñ
haiñ un ko apne kaam bahut kab apnā vaqt gañvāte haiñ
kab pyāse-pyāse rahte haiñ kab jī ko rog lagāte haiñ
