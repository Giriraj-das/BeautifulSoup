ranbhūmī meñ laḌte laḌte maiñ ne kitne saal
ik din jal meñ chhāyā dekhī chaTTe ho ga.e baal
pāpaḌ jaisī huiiñ haDDiyāñ jalne lage haiñ daañt
jagah jagah jhurriyoñ se bhar ga.ī saare tan kī khaal

dekh ke apnā haal huā phir us ko bahut malāl
are maiñ buḌhiyā ho jā.ūñgī aayā na thā ḳhayāl
us ne sochā
gar phir se mil jaa.e javānī
jis ko likhte haiñ dīvānī
aur mastānī
jis meñ us ne inqalāb laane kī Thānī
vahī javānī
ab kī baar nahīñ dūñgī koī qurbānī
bas lā-haul paḌhūñgī aur nahīñ dūñgī koī qurbānī
dil ne kahā
kis soch meñ hai ai pāgal buḌhiyā
kahāñ javānī
ya.anī us ko guzre ab tak kaafī arsa biit chukā hai
ye ḳhayāl bhī der se aayā
bas ab ghar jā

buḌhiyā ne kab us kī maanī
hālāñki ab vo hai naanī
zāhir hai ab aur vo kar bhī kyā saktī thī
āsmān par lekin taare āñkh-micholī khel rahe the
raat ke panchhī bol rahe the
aur kahte the
ye shāyad us kī aadat hai
yā shāyad us kī fitrat hai
