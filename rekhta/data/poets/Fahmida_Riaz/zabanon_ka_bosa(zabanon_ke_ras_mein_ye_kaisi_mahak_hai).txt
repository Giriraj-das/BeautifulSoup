zabānoñ ke ras meñ ye kaisī mahak hai
ye bosa ki jis se mohabbat kī sahbā kī uḌtī hai ḳhushbū
ye bad-mast ḳhushbū jo gahrā ġhunūda nasha lā rahī hai
ye kaisā nasha hai
mere zehn ke reze reze meñ ek aañkh sī khul ga.ī hai
tum apnī zabāñ mere muñh meñ rakhe jaise pātāl se merī jaañ khīñchte ho
ye bhīgā huā garm o tārīk bosa
amāvas kī kaalī barastī huī raat jaise umaDtī chalī aa rahī hai
kahīñ koī saa.at azal se ramīda
mirī ruuh ke dasht meñ uḌ rahī thī
vo saa.at qarīñ-tar chalī aa rahī hai
mujhe aisā lagtā hai
tārīkiyoñ ke
larazte hue pul ko
maiñ paar kartī chalī jā rahī huuñ
ye pul ḳhatm hone ko hai
aur ab
us ke aage
kahīñ raushnī hai
Deep kiss
