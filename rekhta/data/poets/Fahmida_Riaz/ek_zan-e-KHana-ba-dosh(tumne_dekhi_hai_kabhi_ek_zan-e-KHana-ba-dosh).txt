tum ne dekhī hai kabhī ek zan-e-ḳhāna-ba-dosh
jis ke ḳheme se pare raat kī tārīkī meñ
gursana bheḌiye ġhurrāte haiñ
duur se aatī hai jab us kī lahū kī ḳhushbū
sansanātī haiñ darindoñ kī hañsī
aur dāñtoñ meñ kasak hotī hai
ki kareñ us kā badan sad-pāra
apne ḳheme meñ simaT kar aurat
raat āñkhoñ meñ bitā detī hai
kabhī kartī hai alaao raushan
bheḌiye duur bhagāne ke liye
kabhī kartī hai ḳhayāl
tez nukīlā jo auzār kahīñ mil jaa.e
to banā le hathiyār
us ke ḳheme meñ bhalā kyā hogā
TuuTe phūTe hue bartan do-chār
dil ke bahlāne ko shāyad ye ḳhayāl aate haiñ
us ko mālūm hai shāyad na sahar ho paa.e
sote bachchoñ pe jamā.e nazreñ
kaan aahaT pe dhare baiThī hai
haañ dhyān us kā jo baT jaa.e kabhī
gungunātī hai koī bisrā giit
kisī banjāre kā
