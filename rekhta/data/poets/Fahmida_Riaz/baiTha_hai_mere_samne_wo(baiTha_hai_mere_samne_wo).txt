baiThā hai mere sāmne vo
jaane kisī soch meñ paḌā hai
achchhī āñkheñ milī haiñ us ko
vahshat karnā bhī aa gayā hai
bichh jā.ūñ maiñ us ke rāste meñ
phir bhī kyā is se fā.eda hai
ham donoñ hī ye to jānte haiñ
vo mere liye nahīñ banā hai
mere liye us ke haath kaafī
us ke liye saarā falsafa hai
merī nazroñ se hai pareshāñ
ḳhud apnī kashish se hī ḳhafā hai
sab baat samajh rahā hai lekin
gum-sum sā mujh ko dekhtā hai
jaise mele meñ koī bachcha
apnī maañ se bichhaḌ gayā hai
us ke siine meñ chhup ke ro.uuñ
merā dil to ye chāhtā hai
kaisā ḳhush-rañg phuul hai vo
jo us ke laboñ pe khil rahā hai
yā rab vo mujhe kabhī na bhūle
merī tujh se yahī duā hai
