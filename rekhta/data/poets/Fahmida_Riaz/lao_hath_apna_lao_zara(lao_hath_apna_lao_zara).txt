laao haath apnā laao zarā
chhū ke merā badan
apne bachche ke dil kā dhḌaknā suno
naaf ke us taraf
us kī jumbish ko mahsūs karte ho tum
bas yahīñ chhoḌ do
thoḌī der aur us haath ko mere ThanDe badan par yahīñ chhoḌ do
mere be-kal nafas ko qarār aa gayā
mere iisā mire dard ke chāragar
merā har mū-e-tan
us hathelī se taskīn paane lagā
us hathelī ke nīche mirā laal karvaT sī lene lagā
uñgliyoñ se badan us kā pahchān lo
tum use jaan lo
chūmne do mujhe apnī ye uñgliyāñ
un kī har por ko chūmne do mujhe
nāḳhunoñ ko laboñ se lagā luuñ zarā
phuul laatī huī ye harī uñgliyāñ
merī āñkhoñ se aañsū ubalte hue
un se sīñchūñgī meñ
phuul laatī huī uñgliyoñ kī jaḌeñ chūmne do mujhe
apne baal apne māthe kā chāñd apne lab
ye chamaktī huī kaalī āñkheñ
mire kāñpte hoñT merī chhalaktī huī aañkh ko dekh kar kitnī hairān haiñ
tum ko ma.alūm kyā tum ko ma.alūm kyā
tum ne jaane mujhe kyā se kyā kar diyā
mere andar añdhere kā aaseb thā
yā karāñ tā karāñ ek anmiT ḳhalā
yūñhī phirtī thī maiñ
ziist ke zā.iqe ko tarastī huī
dil meñ aañsū bhare sab pe hañstī huī
tum ne andar mirā is tarah bhar diyā
phūTtī hai mire jism se raushnī
sab muqaddas kitābeñ jo nāzil huiiñ
sab payambar jo ab tak utāre ga.e
sab farishte ki haiñ bādaloñ se pare
rañg sañgīt sar phuul kaliyāñ shajar
sub.h-dam peḌ kī jhūmtī Dāliyāñ
un ke mafhūm jo bhī batā.e ga.e
ḳhaak par basne vaale bashar ko masarrat ke jitne bhī naġhme sunā.e ga.e
sab rishī sab munī ambiyā auliyā
ḳhair ke devtā husn nekī ḳhudā
aaj sab par mujhe
e'tibār aa gayā e'tibār aa gayā
Come, give me your hand
