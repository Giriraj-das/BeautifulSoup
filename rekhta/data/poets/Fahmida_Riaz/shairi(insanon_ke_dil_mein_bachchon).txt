insānoñ ke dil meñ bachchoñ
ik pyaar kā dariyā bahtā hai
jo aañkh se ojhal rahtā hai

lekin duniyā meñ kabhī-kabhī
lagtā hai kuchh itnā achchhā
vo chāñd kī jhilmil kirneñ hoñ
yā rim-jhim paanī bārish kā
yā aisā ho insān koī
jo itnā pyārā hameñ lage
ham bol nahīñ kuchh paate haiñ
chup-chāp khaḌe rah jaate haiñ

tab ek anokhe jaadū se
bārish hotī hai lafzoñ kī
jo giit rasīlā gaate haiñ
aur ham shā.ir ban jaate haiñ

jab dil par choT lage gahrī
aur aañsū piinā mushkil ho
āsān lage bas mar jaanā
dukh sah kar jiinā mushkil ho

tab ek anokhe jaadū se
hotī hai bārish lafzoñ kī
jo giit rasīlā gaate haiñ
aur ham shā.ir ban jaate haiñ
thā koī zamāna jab shā.ir
jādūgar samjhe jaate the
kyā sach-much haiñ vo jādūgar
ye bhed kisī ne kab paayā

ik baat magar sab ne maanī
jab dil se nikle sher koī
kar detā hai ham par jaadū
vo sab ko achchhā lagtā hai
aur bilkul sachchā lagtā hai
