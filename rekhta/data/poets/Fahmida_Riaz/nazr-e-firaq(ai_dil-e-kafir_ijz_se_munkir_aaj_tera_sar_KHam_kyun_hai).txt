ai dil-e-kāfir ijz se munkir aaj tirā sar ḳham kyuuñ hai
terī haTelī shiryānoñ meñ ye bebas mātam kyuuñ hai
aañkh to ronā bhuul ga.ī thī phir har manzar nam kyuuñ hai
mat roko bahne do aañsū kisī ko karte haiñ parnām
aap jhukā hai jhukne do sar chhupā thā us meñ koī salām
shāyad us ke huzūr meñ ho tum jis ko kahte haiñ anjām
vo hastī kī sarhad-e-āḳhir huā jahāñ har safar tamām
bebas hai insāñ bebas hai taktī rah ga.ī rotī shaam
uTh gayā koī bharī duniyā se baaqī rahe ḳhudā kā naam
yā phir kāġhaz par parchhā.īñ milegā jis ko sabt-e-davām
ye TukḌe insānī dil ke shā.er aur shā.er kā kalām
naaz karūñgī ḳhush-baḳhtī meñ maiñ ne 'firāq' ko dekhā thā
ujḌe ghar meñ vo tahzīboñ ke sañgam par baiThā thā
garm ham-āġhoshī sadiyoñ kī hogī kitnī pyaar bharī
jis kī bāñhoñ meñ khelī thī us kī soch kī sundartā
sher kā dil shaffāf thā itnā jaise ā.īna-e-tārīḳh
kyā bhar puur visāl thā jis ne us shā.er ko janm diyā
gar tārīḳh ne pāgal ho kar ḳhud apnā sar phoḌā hai
ḳhuun uchhālā hai galiyoñ meñ apnā hanDolā toḌā hai
chhīñT na thī dāman par us ke kaun ghaaT dho baiThā thā
jise samajhte ho nā-mumkin vo us insāñ jaisā thā
insāñ bhī itnā māmūlī jaise apnā ham-sāya
apne sher sunānā us kā aur ḳhud hairāñ ho jaanā
bātoñ meñ māsūm mahak thī āñkhoñ meñ bechain lapak
ḳhāmoshī ke vaqfe yuuñ jaise us ne kuchh dekhā thā
piiḌ bahut jhelī thī us ne itnī baat to zāhir thī
lahja meñ shoḳhī thī jaise raakh meñ chamke añgāra
sañgam ke paanī par maiñ ne dekhī thī kaisī tasvīr
uḌā lahak kar ik jal-panchhī khīñch gayā paanī pe lakīr
jamunā kī niilī gahrā.ī bhed bharī chup se bojhal
gañgā ke dhāre kī jumbish ujlī tāqat aur be-kal
is paanī meñ aks Dāltā āsmān kā ik TukḌā
miTTī ke but hare nāriyal chandan lagā koī mukhḌā
vo dhāroñ par naav khetā sūkhā panjar māñjhī kā
daan ke paise gintā panDit tāñba sūraj sāñjhī kā
jamunā par mīnār qila ke gumbad kā tirchhā saayā
pāksitān se aa.e muhājir geñde kī TuuTī maalā
paanī meñ chappū kī shap shap bātoñ ke TuuTe TukḌe
yahīñ kahīñ par ham se ojhal sarasvatī bhī bahtī hai
jo samjhī jo aage samjhūñ chhalak rahā hai dil kā jaam
vo manzar jo ḳhud se baḌā thā us kā gherā tumhāre naam
ye kamre kā maañd ujālā bāhar huuk papihe kī
khiḌkī par būñdoñ kī dastak sāñseñ bhartī ḳhāmoshī
puurī baat nahīñ batlātā gūñge aañsū ro denā
terī dhartī sah na sakegī itne husn ko kho denā
tanhā aur apāhij būḌhe tujhe na marne deñge log
abhī to jīvan bāñjh nahīñ hai phir tujh ko janmeñge log
