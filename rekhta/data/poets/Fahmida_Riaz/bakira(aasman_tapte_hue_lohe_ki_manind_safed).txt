āsmāñ tapte hue lohe kī mānind safed
reg sūkhī huī pyāse kī zabāñ kī mānind
pyaas hulqūm meñ hai jism meñ hai jaan meñ hai

sar-ba-zānū huuñ jhulaste hue registāñ meñ
terī sarkār meñ le aa.ī huuñ ye vahsh zabīh!
mujh pe lāzim thī jo qurbānī vo maiñ ne kar dī

us kī ublī huī āñkhoñ meñ abhī tak hai chamak
aur siyah-bāl haiñ bhīge hue ḳhuuñ se ab tak
terā farmān ye thā us pe koī daaġh na ho
so ye be-aib achhūtā bhī thā an-dekhā bhī
be-karāñ reg meñ sab garm lahū jazb huā
dekh chādar pe mirī sabt hai us kā dhabbā
ai ḳhudā-vand-e-kabīr
ai jabbār!
mutakabbir o jalīl!
haañ tire naam paḌhe aur kiyā zab.h use
ab koī pāra-e-abr aa.e kahīñ saayā ho
ai ḳhudā-vand-e-azīm
bād-e-taskīñ! ke nafas aag banā jaatā hai!
qatra-e-āb ki jaañ lab pe chalī aa.ī hai
