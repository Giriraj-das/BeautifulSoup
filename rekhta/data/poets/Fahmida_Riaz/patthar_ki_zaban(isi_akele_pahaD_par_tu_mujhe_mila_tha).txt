isī akele pahāḌ par tū mujhe milā thā
yahī bulandī hai vasl terā
yahī hai patthar mirī vafā kā
ujaaḌ chaTyal udaas vīrāñ
magar maiñ sadiyoñ se, is se lipTī huī khaḌī huuñ
phaTī huī oḌhnī meñ sāñseñ tirī sameTe
havā ke vahshī bahāo par uḌ rahā hai dāman
sambhālā letī huuñ pattharoñ ko gale lagā kar
nukīle patthar
jo vaqt ke saath mere siine meñ itne gahre utar ga.e haiñ
ki mere jiite lahū se sab aas paas rañgīn ho gayā hai
magar maiñ sadiyoñ se is se lipTī huī khaḌī huuñ
aur ek ūñchī uḌaan vaale parind ke haath
tujh ko paiġhām bhejtī huuñ
tū aa ke dekhe
to kitnā ḳhush ho
ki sañg-reze tamām yāqūt ban ga.e haiñ
damak rahe haiñ
gulāb patthar se ug rahā hai
Tongue of stone
