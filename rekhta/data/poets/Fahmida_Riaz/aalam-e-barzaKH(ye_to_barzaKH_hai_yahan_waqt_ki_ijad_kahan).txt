ye to barzaḳh hai yahāñ vaqt kī ījād kahāñ
ik baras thā ki mahīna hameñ ab yaad kahāñ
vahī taptā huā gardūñ vahī añgārā zamīñ
jā-ba-jā tishna o āshufta vahī ḳhāk-nashīñ
shab-garāñ zīst-garāñ-tar hī to kar jaatī thī
sūd-ḳhoroñ kī tarah dar pe sahar aatī thī
ziist karne kī mashaqqat hī hameñ kyā kam thī
mustazād us pe pirohit kā junūn-e-tāza
sab ko mil jaa.e gunāhoñ kā yahīñ ḳhamyāza
nā-ravā-dār fazāoñ kī jhulastī huī luu!
mohtasib kitne nikal aa.e gharoñ se har sū
tāḌte haiñ kisī chehre pe tarāvat to nahīñ
koī lab nam to nahīñ bashre pe farhat to nahīñ
kūcha kūcha meñ nikāle hue ḳhūnī diide
gurz uThā.e hue dhamkāte phirā karte haiñ
nau-e-ādam se bahar-taur riyā ke tālib
ruuh be-zār hai kyuuñ chhoḌ na jaa.e qālib
zindagī apnī isī taur jo guzrī 'ġhālib'
ham bhī kyā yaad kareñge ki ḳhudā rakhte the
