sansanāhaToñ ke saath
gaḌgaḌāhaToñ ke saath
aa gayā!
pavan-rath pe baiTh kar
merā megh devtā
dosh par havāoñ ke
baal uḌātā huā
us kā jāmunī badan
āsmāñ pe chhā gayā
duur tak garaj huī
zamīñ dahalne lagī
āsmāñ simaT gayā
baḌī ghan-garaj ke saath
TuuT kar baras paḌā
aur maiñ aañkh muuñd kar
haath pasāre hue
dauḌtī chalī ga.ī
añg se lagā rahī
niil us ke añg kā

maiñ ki bint-e-jijr huuñ
mujh meñ aisī pyaas hai
maiñ ki mere vāste
vasl bhī firāq hai
mujh meñ aisī aag hai
megh-ras meñ bhiig kar
hāñptī khaḌī khaḌī
kah rahā hai dil merā
yahī hai
madhur milan kī ghaḌī
