ishq āvāra-mizāj
vo musāfir to gayā
na koī us kī mahak hai ki jo de us kā pata
na koī naqsh-e-kaf-e-pā
na koī us kā nishāñ
koī talḳhī bhī tah-e-jām na chhoḌī us ne
zindagī baaqī hai
ek sanjīda hañsī
soch sī dil meñ basī
tez aa.ī huī saañs
zehn meñ thoḌe se vaqfe se khaTaktī huī phāñs
aur dukhtā huā dil
choT thī jis pe lagī
choT vaisī to nahīñ
dard baaqī to nahīñ
laakh maane na magar
kuchh pashemān sā dil
yuuñ badal jaane par
aap hairān sā dil
us ko kyā apnā pata
ye hai insān kā dil
koī patthar to nahīñ
jis pe miTtī nahīñ paḌ jaa.e jo ik baar lakīr
