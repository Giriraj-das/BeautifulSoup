is galī ke moḌ par ik aziiz dost ne
mere ashk poñchh kar
aaj mujh se ye kahā
yuuñ na dil jalāo tum
luuT maar kā hai raaj
jal rahā hai kul samāj
ye fuzūl rāgnī
mujh ko mat sunāo tum
burzhvā samāj hai
luuT maar choriyāñ is kā vasf-e-ḳhās hai
is ko mat bhulāo tum
inqalāb aa.egā
us se lau lagāo tum
ho sake to aaj kal maal kuchh banāo tum
khaa.ī se nikalne kī aarzū se pesh-tar
dekh lo zarā jo hai dūsrī taraf hai gaḌhā hai
aaj haiñ jo hukmarāñ un se baḌh ke ḳhaufnāk un ke sab raqīb haiñ
dandanā rahe haiñ jo le ke haath meñ chhurā
shukr kā maqām hai
merī masḳh laash aap ko kahīñ milī nahīñ
ik galī ke moḌ par
maiñ ne pūchhā vāqa.ī
sun ke muskurā diyā kitnī der ho ga.ī
lījiye maiñ ab chalā us ke ba.ad ab kyā huā
khaḌkhaḌā.īñ haDDiyāñ
us galī ke moḌ se vo kahīñ chalā gayā
