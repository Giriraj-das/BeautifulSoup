ek hai aisī laḌkī jis se tum ne hañs kar baat na kī
kabhī na dekhā us kī āñkhoñ meñ chamke kaise motī
kabhī na sochā tum se aisī bāteñ vo kyuuñ kahtī hai
kabhī na samjhā milte ho to ghabrā.ī kyuuñ rahtī hai
kaise us ruḳhsār kī rañgat sarsoñ jaisī zard huī
jab tak milī nahīñ thī tum se vo aisī tanhā to na thī
mil kar aañkh bahāne se vo kab tak aañsū rokegī
us ke hoñToñ kī larzish bhī tum ne kabhī nahīñ dekhī
kyuuñ aisī sunsān saḌak par use akelā chhoḌ diyā
us kā dil to achchhā dil thā jis ko tum ne yuuñ toḌ diyā
vo kuchh nādim vo kuchh hairāñ rasta DhūñDā kartī thī
Dhaltī dhuup meñ apnā be kal saaya dekh ke hañstī thī
āḳhir sūraj Duub gayā aur raah meñ us ko shaam huī
