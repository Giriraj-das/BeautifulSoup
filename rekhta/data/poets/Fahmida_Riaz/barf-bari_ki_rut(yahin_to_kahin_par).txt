yahīñ to kahīñ par
tumhāre laboñ ne
mire sard hoñToñ se barfīle zarre chune the
usī peḌ kī chhāl par haath rakh kar
ham ik din khaḌe the
yahīñ barf-bārī meñ ham laḌkhaḌāte hue jā rahe the
bahak taaza bosoñ kī sar meñ samā.e
ham-āġhoshī jism-o-jāñ ke nashe meñ
ga.ī barf-bārī kī rut
aur pighaltī huī barf bhī bah ga.ī sab
yahāñ kuchh nahīñ ab
ki har shai na.ī hai
haTā kar ridā barf kī ghaas lahrā rahī hai
harī pattiyoñ kī ghanī Tahniyoñ meñ
havā jab chale to
ga.e mausamoñ se guzartī
hamārī hañsī gūñjtī hai
