kitne baḳht vaale ho
zindagī meñ jo chāhā
tum ne pā liyā āḳhir
azm aur himmat se
fahm se zakāvat se
hai tumhāre dāman meñ
phuul kāmrānī kā
aur tumhāre māthe par
faḳhr kā sitāra hai
ab tumhāre chehre par
aisī shādmānī hai
koī kah nahīñ saktā
dard se bhī vāqif ho
aur tumhāre paañv meñ
der se khaTaktā hai
aarzū kā ik kāñTā
jis se ḳhuun ristā hai
lāla-zār rāhoñ par
is lahū kī surḳhī kī
kāñptī lakīreñ haiñ
in lahū ke dhabboñ meñ
nā-tamām mub.ham sī
ek baat likhī hai
