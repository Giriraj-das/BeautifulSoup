ai dost purāne pahchāne
ham kitnī muddat ba.ad mile
aur kitnī sadiyoñ ba.ad milī
ye ek nigāh-e-mehr-o-saḳhā
jo apnī saḳhā se ḳhud pur-nam
baiTho to zarā
batlāo to kyā
ye sach hai mere ta.āqub meñ
phirtā hai hujūm-e-sañg-zanāñ?
kyā niil bahut haiñ chehre par?
kyā kāsa-e-sar hai ḳhuun se tar?
paivand-e-qabā dushnām bahut
paivast-e-jigar ilzām bahut
ye nazr-e-karam kyuuñ hai pur-nam?
jab nikle kū-e-malāmat meñ
ik ġhauġhā to ham ne bhī sunā
tiflāñ kī to kuchh taqsīr na thī
ham aap hī the yuuñ ḳhud-rafta
mad.hoshī ne mohlat hī na dī
ham muḌ ke nazāra kar lete
bachne kī to sūrat ḳhair na thī
darmāñ kā hī chāra kar lete
pal bhar bhī hamāre kār-e-junūñ
ġhaflat jo gavāra kar lete
