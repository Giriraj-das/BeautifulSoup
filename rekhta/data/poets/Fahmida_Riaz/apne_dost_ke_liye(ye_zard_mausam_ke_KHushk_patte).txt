ye zard mausam ke ḳhushk patte
havā jinheñ le ga.ī uḌā kar
agar kabhī un ko dekh paao
to soch lenā
ki un meñ har barg kī numū meñ
ziyāñ gayā araq shāḳh-e-gul kā
kabhī ye sarsabz koñpleñ the
kabhī ye shādāb bhī rahe haiñ
khile hue hoñT kī tarah narm aur shagufta
bahut dinoñ tak
ye sabz patte
havā ke reloñ meñ bebasī se taḌap chuke haiñ
magar ye ab ḳhushk ho rahe haiñ
magar ye ab ḳhushk ho chuke haiñ
agar kabhī is taraf se guzro
to dekh lenā
barahna shāḳheñ havā ke dil meñ gaḌhī huī haiñ
ye ab tumhāre liye nahīñ haiñ
nahīñ haiñ
