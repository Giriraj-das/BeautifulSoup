ye kaisī lazzat se jism shal ho rahā hai merā
ye kyā mazā hai ki jis se hai uzv uzv bojhal
ye kaif kyā hai ki saañs ruk ruk ke aa rahā hai
ye merī āñkhoñ meñ kaise shahvat-bhare añdhere utar rahe haiñ
lahū ke gumbad meñ koī dar hai ki vā huā hai
ye chhūTtī nabz, ruktī dhaḌkan, ye hichkiyāñ sī
gulāb o kāfūr kī lapaT tez ho ga.ī hai
ye ābnūsī badan, ye bāzū, kushāda siina
mire lahū meñ simaTtā sayyāl ek nukte pe aa gayā hai
mirī naseñ aane vaale lamhe ke dhyān se khiñch ke rah ga.ī haiñ
bas ab to sarkā do ruḳh pe chādar
diye bujhā do
