tumheñ kyā
zindagī jaisī bhī hai
tum ne us ke har adā se rañg kī maujeñ nichoḌī haiñ
tumheñ to TuuT kar chāhā gayā chehroñ ke mele meñ
mohabbat kī shafaq barsī tumhāre ḳhāl-o-ḳhad par
aa.ine chamke tumhārī diid se
ḳhushbū tumhāre pairahan kī har shikan se
izn le kar har taraf vahshat luTātī thī
tumhāre chāhne vāloñ ke jhurmuT meñ
sabhī āñkheñ tumhāre āriz-o-lab kī kanīzeñ thiiñ
tumheñ kyā
tum ne har mausam kī shah-e-rag meñ uñDele zā.iqe apne
tumheñ kyā
tum ne kab sochā
ki chehroñ se aTī duniyā meñ tanhā saañs letī
hāñptī rātoñ ke be-ghar ham-safar
kitnī mashaqqat se garebān-e-sahar ke chaak siite haiñ
tumheñ kyā
tum ne kab sochā
ki tanhā.ī ke jañgal meñ
siyah lamhoñ kī chubhtī kirchiyoñ se kaun khelā hai
tumheñ kyā
tum ne kab sochā
ki chehroñ se aTī duniyā meñ
kis kā dil akelā hai
