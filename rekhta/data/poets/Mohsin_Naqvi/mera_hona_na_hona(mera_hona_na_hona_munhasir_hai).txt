mirā honā na honā munhasir hai
ek nuqte par
vo ik nuqta
jo do harfoñ ko aapas meñ milā kar
lafz kī tashkīl kartā hai
vo ik nuqta simaT jaa.e to
hone kā har ik imkāñ
na hone tak kā saarā fāsla
pal-bhar meñ tai kar le
vahī nuqta bikhar jaa.e
to har ik shai
na hone ke qafas kī tīliyoñ ko toḌ kar rakh de
vo ek nuqta mirī āñkhoñ meñ akasr
raushnī ke saath rañgoñ ko ugātā hai
mire idrāk meñ shabnam kī sūrat
yā sitāre kī tarah lauh-e-yaqīñ par jagmagātā hai
vahī nuqta mujhe tashkīk ke jañgal meñ
jugnū ban ke manzil kī taraf rasta dikhātā hai
mujhe akasr batātā hai
mirā honā na hone kā amal se
mire hone kī bhī takmīl hotī hai
vo ik nuqta kahāñ hai
kaun hai
kis ke laboñ meñ chhup ke har isbāt ko
inkār meñ tabdīl kartā hai
jo do harfoñ ko aapas meñ milā kar lafz kī tashkīl kartā hai
ye nukta bhī isī nuqte meñ muzmar hai
vo ek nuqta ki ab tak jis ke hone kā amiiñ huuñ maiñ
vo ifshā ho to maiñ samjhūñ
ki huuñ bhī yā nahīñ huuñ maiñ
