bahut dinoñ se
vo shāḳh-e-mahtāb kaT chukī hai
ki jis pe tum ne giraft-e-va.ada kī reshmī shaal ke sitāre sajā diye the
bahut dinoñ se
vo gard-e-ehsās chhaT chukī hai
ki jis ke zarroñ pe tum ne
palkoñ kī jhālroñ ke tamām nīlam luTā diye the
aur ab to yuuñ hai ki jaise
lab-basta hijratoñ kā har ek lamha
tavīl sadiyoñ ko oḌh kar saañs le rahā hai
aur ab to yuuñ hai ki jaise tum ne
pahāḌ rātoñ ko
merī andhī ujaaḌ āñkhoñ meñ
reza reza basā diyā hai
ki jaise maiñ ne
figār-dil kā hunar-asāsa
kahīñ chhupā kar bhulā diyā hai
aur ab to yuuñ hai ki
apnī āñkhoñ pe haath rakh kar
mire badan par saje hue ābloñ se bahtā lahū na dekho
mujhe kabhī surḳh-rū na dekho
na merī yādoñ ke jalte-bujhte nishāñ kuredo
na mere maqtal kī ḳhaak dekho
aur ab to yuuñ hai ki
apnī āñkhoñ ke ḳhvāb
apne darīda-dāman ke chaak dekho
ki gard-e-ehsās chhaT chukī hai
ki shāḳh-e-mahtāb kaT chukī hai
