mirī galī ke ġhalīz bachcho
tum apne maile badan kī saarī ġhalāzatoñ ko udhār samjho
tumhārī āñkheñ
udāsiyoñ se bharī huī haiñ
azal se jaise Darī huī haiñ
tumhāre hoñToñ pe pīḌhiyoñ kī jamī huī tah ye kah rahī hai
hayāt kī aabjū pas-e-pusht bah rahī hai
tumhārī jebeñ munāfiqat se aTī huī haiñ
sabhī qamīseñ phaTī huī haiñ
tumhārī phīkī hatheliyoñ kī bujhī lakīreñ
baqā kī abjad se ajnabī haiñ
tumhārī qismat kī āsmānī nishāniyāñ ab ḳhutūt-e-vahdāniyat kā maqsūm ho rahī haiñ
nazar se mādūm ho rahī haiñ
mirī galī ke ġhalīz bachcho
tumhāre māñ-bāp ne tamaddun kā qarz le kar
tumhārī tahzīb bech dī hai
tumhārā ustād apnī TuuTī huī chhaḌī le ke chup khaḌā hai
ki is ke sūkhe gale meñ nān-e-javīñ kā TukḌā aḌā huā hai
mirī galī ke ġhalīz bachcho
tumhāre maile badan kī saarī ġhalāzateñ ab ga.e zamānoñ ke armuġhāñ haiñ
tumhāre virse kī dāstāñ haiñ
inheñ sambhālo
ki aane vaalā har ek lamha tumhāre jhaḌte hue papoToñ se jaane vaale dinoñ dinoñ kī utaar legā
mirī galī ke ġhalīz bachcho
zidoñ ko chhoḌo
qarīb aao
rutoñ kī nafrat ko pyaar samjho
ḳhizāñ ko rang-e-bahār samjho
ġhalāzatoñ ko udhār samjho
