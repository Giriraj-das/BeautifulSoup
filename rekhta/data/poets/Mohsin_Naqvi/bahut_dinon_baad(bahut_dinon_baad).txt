bahut dinoñ ba.ad
tere ḳhat ke udaas lafzoñ ne
terī chāhat ke zā.iqoñ kī tamām ḳhushbū
mirī ragoñ meñ uñDel dī hai
bahut dinoñ ba.ad
terī bāteñ
tirī mulāqāt kī dhanak se dahaktī rāteñ
ujaaḌ āñkhoñ ke pyaas pātāl kī tahoñ meñ
visāl-va.adoñ kī chand chiñgāriyoñ ko sāñsoñ kī aañch de kar
sharīr sho.aloñ kī sar-kashī ke tamām tevar
sikhā ga.ī haiñ
tire mahakte mahīn lafzoñ kī ābshāreñ
bahut dinoñ ba.ad phir se
mujh ko rulā ga.ī haiñ
bahut dinoñ ba.ad
maiñ ne sochā to yaad aayā
ki mere andar kī raakh ke Dher par abhī tak
tire zamāne likhe hue haiñ
sabhī fasāne likhe hue haiñ
bahut dinoñ ba.ad
maiñ ne sochā to yaad aayā
ki terī yādoñ kī kirchiyāñ
mujh se kho ga.ī haiñ
tire badan kī tamām ḳhushbū
bikhar ga.ī hai
tire zamāne kī chāhatīñ
sab nishāniyāñ
sab sharārteñ
sab hikāyateñ sab shikāyateñ jo kabhī hunar meñ
ḳhayāl thiiñ ḳhvāb ho ga.ī haiñ
bahut dinoñ ba.ad
maiñ ne sochā to yaad aayā
ki maiñ bhī kitnā badal gayā huuñ
bichhaḌ ke tujh se
ka.ī lakīroñ meñ Dhal gayā huuñ
maiñ apne cigarette ke be-irāda dhueñ kī sūrat
havā meñ tahlīl ho gayā huuñ
na DhūñDh merī vafā ke naqsh-e-qadam ke reze
ki maiñ to terī talāsh ke be-kanār sahrā meñ
vahm ke be-amāñ bagūloñ ke vaar sah kar
udaas rah kar
na-jāne kis rah meñ kho gayā huuñ
bichhaḌ ke tujh se tirī tarah kyā batā.ūñ maiñ bhī
na jaane kis kis kā ho gayā huuñ
bahut dinoñ ba.ad
maiñ ne sochā to yaad aayā
