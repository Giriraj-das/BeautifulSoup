aaj tanhā.ī ne thoḌā sā dilāsa jo diyā
kitne rūThe hue sāthī mujhe yaad aa.e haiñ
mausam-e-vasl kī kirnoñ kā vo amboh ravāñ
jis ke hamrāh kisī zohra-jabīñ kī Dolī
aise utrī thī ki jaise koī aayat utre
hijr kī shaam ke bikhre hue kājal kī lakīr
jis ne āñkhoñ ke gulāboñ pe shafaq chhiḌkī thī
jaise ḳhushbū kisī jañgal meñ barahna Thahre
ḳhilqat-e-shahr kī jānib se malāmat kā azaab
jis ne akasr mujhe hone kā yaqīñ baḳhshā thā
dast-e-a.adā.eñ vo khiñchtī huī tohmat kī kamāñ
bārish-e-sañg meñ khultī huī tīroñ kī dukāñ
mehrbāñ dost rifāqat kā bharam rakhte hue
ajnabī log dil-o-jāñ meñ qadam rakhte hue
aaj tanhā.ī ne thoḌā sā dilāsa jo diyā
kitne rūThe hue sāthī mujhe yaad aa.e haiñ
ab na pindār-e-vafā hai na mohabbat kī jazā
dast-e-a.adā kī kashish hai na rafīqoñ kī sazā
taḳhta-e-dār na mansab na adālat kī ḳhalish
ab to ik chīḳh sī hoñToñ meñ dabī rahtī hai
raas aa.egā kise dasht-e-balā mere ba.ad
kaun māñgegā ujaḌne kī duā mere ba.ad
aaj tanhā.ī ne thoḌā sā dilāsa jo diyā
