ye pichhle ishq kī bāteñ haiñ
jab aañkh meñ ḳhvāb damakte the

jab diloñ meñ daaġh chamakte the
jab palkeñ shahr ke rastoñ meñ

ashkoñ kā nuur luTātī thiiñ
jab sāñseñ ujle chehroñ kī

tan man meñ phuul sajātī thiiñ
jab chāñd kī rim-jhim kirnoñ se

sochoñ meñ bhañvar paḌ jaate the
jab ek talātum rahtā thā

apne be-ant ḳhayāloñ meñ
har ahd nibhāne kī qasmeñ

ḳhat ḳhuun se likhne kī rasmeñ
jab aam thiiñ ham dil vāloñ meñ

ab apne phīke hoñToñ par
kuchh jalte bujhte lafzoñ ke

yāqūt pighalte rahte haiñ
ab apnī gum-sum āñkhoñ meñ

kuchh dhuul hai bikhrī yādoñ kī
kuchh gard-ālūd se mausam haiñ

ab dhuup ugaltī sochoñ meñ
kuchh paimāñ jalte rahte haiñ

ab apne vīrāñ āñgan meñ
jitnī sub.hoñ kī chāñdī hai

jitnī shāmoñ kā sonā hai
us ko ḳhākistar honā hai

ab ye bāteñ rahne diije
jis umr meñ qisse bante the

us umr kā ġham sahne diije
ab apnī ujḌī āñkhoñ meñ

jitnī raushan sī rāteñ haiñ
us umr kī sab sauġhāteñ haiñ

jis umr ke ḳhvāb ḳhayāl hue
vo pichhlī umr thī biit ga.ī

vo umr bitā.e saal hue
ab apnī diid ke raste meñ

kuchh rañg hai guzre lamhoñ kā
kuchh ashkoñ kī bārāteñ haiñ

kuchh bhūle-bisre chehre haiñ
kuchh yādoñ kī barsāteñ haiñ

ye pichhle ishq kī bāteñ haiñ
