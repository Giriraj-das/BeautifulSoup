mere kamre meñ utar aa.ī ḳhamoshī phir se
sāya-e-shām-e-ġharībāñ kī tarah
shorish-e-dīda-e-giryāñ kī tarah
mausam-e-kunj-e-bayābāñ kī tarah
kitnā be-nutq hai yādoñ kā hujūm
jaise hoñToñ kī fazā yaḳh-basta
jaise lafzoñ ko gahan lag jaa.e
jaise rūThe hue rastoñ ke musāfir chup-chāp
jaise marqad ke sirhāne koī ḳhāmosh charāġh
jaise sunsān se maqtal kī salīb
jaise kajlā.ī huī shab kā nasīb
mere kamre meñ utar aa.ī ḳhamoshī phir se
phir se zaḳhmoñ kī qatāreñ jāgīñ
avval-e-shām-e-charāġhāñ kī tarah
har na.e zaḳhm ne phir yaad dilāyā mujh ko
isī kamre meñ kabhī
mahfil-e-ahbāb ke saath
gungunāte hue lamhoñ ke shajar phailte the
raqs karte hue jazboñ ke dahakte lamhe
qarya-e-jāñ meñ lahū kī sūrat
sham-e-vāda kī tarah jalte the
saañs letī thī fazā meñ ḳhushbū
aañkh meñ gulban-e-marjāñ kī tarah
saañs ke saath guhar Dhalte the
aaj kyā kahiye ki aisā kyuuñ hai
shaam chup-chāp
fazā yaḳh-basta
dil mirā dil ki samundar kī tarah zinda thā
tere hote hue tanhā kyuuñ hai
to ki ḳhud chashma-e-āvāz bhī hai
merī mahram mirī hamrāz bhī hai
tere hote hue har samt udāsī kaisī
shaam chup-chāp
fazā yaḳh-basta
dil ke hamrāh badan TuuT rahā ho jaise
ruuh se rishta-e-jāñ chhūT rahā ho jaise
ai ki tū chashma-e-āvāz bhī hai
hāsil-e-naġhmagī-e-sāz bhī hai
lab-kushā ho ki sar-e-shām-e-figār
is se pahle ki shikasta-dil meñ
bad-gumānī kī koī tez kiran chubh jaa.e
is se pahle ki charāġh-e-va.ada
yak-ba-yak bujh jaa.e
lab-kushā ho ki fazā meñ phir se
jalte lafzoñ ke dahakte jugnū
tair jaa.eñ to sukūt-e-shab-e-uryāñ TuuTe
phir koī band-e-garebāñ TuuTe
lab-kushā ho ki mirī nas nas meñ
zahr bhar de na kahīñ
vaqt kī zaḳhm-faroshī phir se
lab-kushā ho ki mujhe Das legī
ḳhud-farāmoshī phir se
mere kamre meñ utar aa.ī
ḳhamoshī phir se
