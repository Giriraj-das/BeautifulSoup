havā
sub.h-dam us kī āhista āhista khultī huī aañkh se
ḳhvāb kī sīpiyāñ chunñe jaa.e to kahnā
ki ham jāgte haiñ
havā us se kahnā
ki jo hijr kī aag piitī rutoñ kī tanābeñ
ragoñ se ulajhtī huī saañs ke saath kas deñ
unheñ raat ke surma.ī haath ḳhairāt meñ niiñd kab de sake haiñ
havā us ke baazū pe likkhā huā koī ta.avīz bāñdhe to kahnā
ki āvārgī oḌh kar saañs lete musāfir
tujhe khojte khojte thak ga.e haiñ
havā us se kahnā
ki ham ne tujhe khojne kī sabhī ḳhvāhishoñ ko
udāsī kī dīvār meñ chun diyā hai
havā us se kahnā
ki vahshī darindoñ kī bastī ko jaate hue rāstoñ par
tire naqsh-e-pā dekh kar
ham ne dil meñ tire naam ke har taraf
ik siyah mātamī hāshiya bun diyā hai
havā us se kahnā
havā kuchh na kahnā
havā kuchh na kahnā
