pāgal āñkhoñ vaalī laḌkī
itne mahñge ḳhvāb na dekho
thak jāogī
kāñch se nāzuk ḳhvāb tumhāre
TuuT ga.e to
pachhtāogī
soch kā saarā ujlā kundan
zabt kī raakh meñ ghul jā.egā
kachche-pakke rishtoñ kī ḳhushbū kā resham
khul jā.egā
tum kyā jaano
ḳhvāb safar kī dhuup ke teshe
ḳhvāb adhūrī raat kā dozaḳh
ḳhvāb ḳhayāloñ kā pachhtāvā
ḳhvāboñ kī manzil rusvā.ī
ḳhvāboñ kā hāsil tanhā.ī
tum kyā jaano
mahñge ḳhvāb ḳharīdnā hoñ to
āñkheñ bechnā paḌtī haiñ yā
rishte bhūlnā paḌte haiñ

andeshoñ kī ret na phāñkoñ
pyaas kī oT sarāb na dekho
itne mahñge ḳhvāb na dekho
thak jāogī
