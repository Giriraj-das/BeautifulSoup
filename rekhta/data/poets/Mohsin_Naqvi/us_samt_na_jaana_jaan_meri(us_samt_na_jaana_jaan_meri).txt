us samt na jaanā jaan mirī
us samt kī saarī raushaniyāñ
āñkhoñ ko bujhā kar jaltī haiñ
us samt kī ujlī miTTī meñ
nāgin āshā.eñ paltī haiñ
us samt kī sub.heñ shaam talak
hoñToñ se zahr ugaltī haiñ
us samt na jaanā jaan mirī
us samt ke āñgan maqtal haiñ
us samt dahaktī galiyoñ meñ
zahrīlī baas kā jaadū hai
us samt mahaktī kaliyoñ meñ
kāfūr kī qātil ḳhushbū hai
us samt kī har dahlīz tale
shamshān hai jalte jismoñ kā
us samt fazā par saaya hai
be-ma.anī mub.ham ismoñ kā
us samt na jaanā jaan mirī
us samt kī saarī phul-jhaḌiyāñ
bārūd kī taal meñ Dhaltī haiñ
us samt ke patthar rastoñ meñ
muñh-zor havā.eñ chaltī haiñ
us samt kī saarī raushaniyāñ
āñkhoñ ko bujhā kar jaltī haiñ
us samt ke vahmoñ meñ ghar kar
kho baiThogī pahchān mirī
us samt na jaanā jaan mirī
