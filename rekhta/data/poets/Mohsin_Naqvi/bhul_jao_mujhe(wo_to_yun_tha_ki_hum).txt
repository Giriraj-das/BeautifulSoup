vo to yuuñ thā ki ham
apnī apnī zarūrat kī ḳhātir
apne apne taqāzoñ ko puurā kiyā
apne apne irādoñ kī takmīl meñ
tīra-o-tār ḳhvāhish kī sañglāḳh rāhoñ pe chalte rahe
phir bhī rāhoñ meñ kitne shagūfe khile
vo to yuuñ thā ki baḌhte ga.e silsile
varna yuuñ hai ki ham
ajnabī kal bhī the
ajnabī ab bhī haiñ
ab bhī yuuñ hai ki tum
har qasam toḌ do
sab zideñ chhoḌ do
aur agar yuuñ na thā to yūñhī soch lo
tum ne iqrār hī kab kiyā thā ki maiñ
tum se mansūb huuñ
maiñ ne isrār hī kab kiyā thā ki tum
yaad aao mujhe
bhuul jaao mujhe
