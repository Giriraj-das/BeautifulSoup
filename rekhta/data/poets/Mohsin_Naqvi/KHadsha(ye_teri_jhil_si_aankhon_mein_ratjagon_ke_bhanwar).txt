ye terī jhiil sī āñkhoñ meñ ratjagoñ ke bhañvar
ye tere phuul se chehre pe chāñdnī kī phuvār
ye tere lab ye dayār-e-yaman ke surḳh aqiiq
ye aa.ine sī jabīñ sajda-gāh-e-lail-o-nihār

ye be-niyāz ghane jañgaloñ se baal tire
ye phūltī huī sarsoñ kā aks gāloñ par
ye dhaḌkanoñ kī zabāñ bolte hue aabrū
kamand Daal rahe haiñ mire ḳhayāloñ par
tirī jabīñ pe agar hādsoñ ke naqsh ubhreñ
mizāj-e-gardish-e-daurāñ bhī laḌkhaḌā jaa.e
tū muskurā.e to sub.heñ tujhe salām kareñ
tū ro paḌe to zamāne kī aañkh bhar aa.e

magar maiñ shahr-e-havādis ke sang-zādoñ se
ye aa.ine sā badan kis tarah bachā.uñgā
mujhe ye Dar hai kisī roz tere qurb samet
maiñ ḳhud bhī dukh ke samundar meñ Duub jā.ūñgā
