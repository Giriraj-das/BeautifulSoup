chalo chhoḌo
mohabbat jhuuT hai
ahd-e-vafā ik shaġhl hai be-kār logoñ kā
talab sūkhe hue pattoñ kā be-raunaq jazīra hai
ḳhalish dīmak-zada aurāq par bosīda satroñ kā zaḳhīra hai
ḳhummār-e-vasl taptī dhuup ke siine pe uḌte bādaloñ kī rā.egāñ baḳhshish!
ġhubār-e-hijr-e-sahrā meñ sarāboñ se aTe mausam kā ḳhamyāza
chalo chhoḌo
ki ab tak maiñ añdheroñ kī dhamak meñ saañs kī zarboñ pe
chāhat kī binā rakh kar safar kartā rahā hūñgā
mujhe ehsās hī kab thā
ki tum bhī mausamoñ ke saath apne pairahan ke rañg badlogī
chalo chhoḌo
vo saare ḳhvāb kachchī bharbharī miTTī ke be-qīmat gharauñde the
vo saare zā.iqe merī zabāñ par zaḳhm ban kar jam ga.e hoñge
tumhārī uñgliyoñ kī naram poreñ pattharoñ par naam likhtī thiiñ mirā lekin
tumhārī uñgliyāñ to ādatan ye jurm kartī thiiñ
chalo chhoḌo
safar meñ ajnabī logoñ se aise hādse sarzad huā karte haiñ sadiyoñ se
chalo chhoḌo
mirā honā na honā ik barābar hai
tum apne ḳhāl-o-ḳhad ko ā.īne meñ phir nikharne do
tum apnī aañkh kī bastī meñ phir se ik nayā mausam utarne do
mire ḳhvāboñ ko marne do
na.ī tasvīr dekho
phir nayā maktūb likho
phir na.e mausam na.e lafzoñ se apnā silsila joḌo
mire maazī kī chāhat rā.egāñ samjho
mirī yādoñ se kachche rābte toḌo
chalo chhoḌo
mohabbat jhuuT hai
ahd-e-vafā ik shaġhl hai be-kār logoñ kā
