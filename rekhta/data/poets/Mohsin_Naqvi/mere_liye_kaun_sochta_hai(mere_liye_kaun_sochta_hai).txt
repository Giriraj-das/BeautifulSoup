mire liye kaun sochtā hai
judā judā haiñ mire qabīle ke log saare
judā judā sab kī sūrateñ haiñ
sabhī ko apnī anā ke andhe kueñ kī tah meñ paḌe hue
ḳhvāhishoñ ke pinjar
havas ke TukḌe
havās reze
hirās kañkar talāshnā haiñ
sabhī ko apne badan kī shah-e-rag meñ
qatra qatra lahū kā laavā uñDelnā hai
sabhī ko guzre dinoñ ke dariyā kā dukh
virāsat meñ jhelnā hai
mire liye kaun sochtā hai
sabhī kī apnī zarūrateñ haiñ
mirī rageñ chhiltī jarāhat ko kaun baḳhshe
shifā kī shabnam
mirī udāsī ko kaun bahlā.e
kisī ko fursat hai mujh se pūchhe
ki merī āñkheñ gulāb kyuuñ haiñ
mirī mashaqqat kī shāḳh-e-uriyāñ par
sāzishoñ ke azaab kyuuñ haiñ
mirī hathelī pe ḳhvāb kyuuñ haiñ
mire safar meñ sarāb kyuuñ haiñ
mire liye kaun sochtā hai
sabhī ke dil meñ kudūrateñ haiñ
