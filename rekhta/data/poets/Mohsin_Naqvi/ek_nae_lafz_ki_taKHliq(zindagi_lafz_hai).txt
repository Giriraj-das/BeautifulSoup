zindagī lafz hai
maut bhī lafz hai
zindagī kī tarāshī huī avvalīñ saut se sarhad-e-maut tak lafz hī lafz haiñ
saañs bhī lafz hai
saañs lene kī har ik zarūrat bhī lafzoñ kī muhtāj hai
aag paanī havā ḳhaak sab lafz haiñ
aañkh chehra jabīñ haath lab lafz haiñ
sub.h-o-shām-o-shafaq roz-o-shab lafz haiñ
vaqt bhī lafz hai
vaqt kā sāz-o-āhañg bhī
rañg bhī sañg bhī
amn bhī jañg bhī
lafz hī lafz haiñ
phuul bhī lafz hai
dhuul bhī lafz hai
lafz qātil bhī hai
lafz maqtūl bhī
lafz hī ḳhūñ-bahā
lafz dast-e-duā
lafz arz-o-samā
sub.h-e-fasl-e-bahārāñ bhī ik lafz hai
shām-e-hijr-e-nigārāñ bhī ik lafz hai
raunaq-e-bazm-e-yārāñ bhī ik lafz hai
mahfil-e-dil-figārāñ bhī ik lafz hai
maiñ bhī ik lafz huuñ
tū bhī ik lafz hai
aa ki lafzoñ kī sūrat fazāoñ meñ mil kar bikhar jaa.eñ ham
ik nayā lafz taḳhlīq kar jaa.eñ ham
aa ki mar jaa.eñ ham
