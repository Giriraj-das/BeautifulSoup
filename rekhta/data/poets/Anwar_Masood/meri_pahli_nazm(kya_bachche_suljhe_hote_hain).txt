kyā bachche suljhe hote haiñ
jab geñd se uljhe hote haiñ
vo is liye mujh ko bhāte haiñ
din biite yaad dilāte haiñ
vo kitne hasīn basere the
jab duur ġhamoñ se Dere the
jo khel meñ haa.il hotā thā
nafrīn ke qābil hotā thā
har ik se ulajh kar rah jaanā
ruk ruk ke bahut kuchh kah jaanā
hañs denā bātoñ bātoñ par
barsāt kī kaalī rātoñ par
bādal kī subuk-raftārī par
bulbul kī āh-o-zārī par
aur sham.a kī lau kī garmī par
parvānoñ kī haT-dharmī par
duniyā ke dhande kyā jāneñ
āzād ye phande kyā jāneñ
ma.asūm fazā meñ rahte the
ham to ye samajh hī baiThe the
ḳhushiyoñ kā alam anjām nahīñ
duniyā meñ ḳhizāñ kā naam nahīñ
māhaul ne khāyā phir palTā
nāgāh taġhayyur aa jhapTā
aur us kī karam-farmā.ī se
hālāt kī ik añgḌā.ī se
aa pahuñche aise beḌoñ meñ
jo le ga.e hameñ thapeḌoñ meñ
bachpan ke suhāne saa.e the
saa.e meñ zarā sustā.e the
vo daur-e-muqaddas biit gayā
ye vaqt hī baazī jiit gayā
ab vaise mire hālāt nahīñ
vo chiiz nahīñ vo baat nahīñ
jiine kā safar ab dūbhar hai
har gaam pe sau sau Thokar hai
vo dil jo rūh-e-qarīna thā
āshāoñ kā ek ḳhazīna thā
is dil meñ nihāñ ab naale haiñ
tāroñ se ziyāda chhāle haiñ
jo hañsnā hañsānā hotā hai
rone ko chhupānā hotā hai
koī ġhuncha dil meñ khiltā hai
thoḌā sā sukūñ jab miltā hai
ġham tez qadam phir bhartā hai
ḳhushiyoñ kā ta.āqub kartā hai
maiñ sochtā rahtā huuñ yūñhī
āḳhir ye tafāvut kyā ma.anī
ye soch ajab taḌpātī hai
ā.ankhoñ meñ namī bhar jaatī hai
phir mujh se dil ye kahtā hai
maazī ko tū rotā rahtā hai
kuchh aa.heñ dabī sī rahne de
kuchh aañsū baaqī rahne de
ye haal bhī maazī honā hai
is par bhī tujhe kuchh ronā hai
