diq tujh se kitābeñ haiñ bahut karam kitābī
tū dushman-e-duzdīda hai ḳhākī ho ki aabī
alfāz kī khetī hai faqat terī charā-gāh
ma.anī kī zamīñ tere sab sāyoñ ne daabī
hone ko tirī asl hai sayyād makīñ-gāh
kahne ko faqat terī haqīqat hai sarābī
tū ne to har ik samt lagā.ī haiñ surañgeñ
pārīna ho farmān kitābeñ huuñ nisābī
bādāmī ho kāġhaz to mazā aur hī kuchh hai
luqma huā tahrīr kā har maġhz shitābī
ghun saath hī gehūñ ke hai pista huā dekhā
bargashta varaq lā na sakā tujh pe ḳharābī
kyā ḳhuub hai ye majlis-e-aurāq-e-kuhan bhī
vīrān kutub-ḳhānoñ kī dīmak tirī loby
firdausī-o-ḳhuldūñ kī kitābeñ haiñ hirāsāñ
vo qil.a-e-ma.anī terā hamla hai javābī
parda hai ḳhamoshī tirī āhañg-e-fanā kī
bhauñrā hai faqat kunj-e-gulistāñ kā rabābī
tū chaaT gayā dānish-e-kohna kī fasīleñ
buniyād-e-imārat ko hai Dhānā tirī hobby
a.adād ke qālib meñ hai to sifr kī tāqat
safhāt ke sūrāḳh kā be-nām hisābī
tārīḳh ke is cell meñ insān ne paa.ī
ek aadh koī mauj-e-nafs vo bhī habābī
bikte sar-e-bāzār haiñ mānind-e-zaġhāl aaj
jo tāza-nafas ḳhvāb-e-taġhayyur the shahābī
khā jaatī hai ik din use sab gard-e-zamāna
miTTī kī vo sahnak ho ki chīnī kī rakābī
badlī huī duniyā meñ taġhayyur kā amal hai
tū kirm-e-kitābī nahīñ ik kirm-e-ḳhalal hai
