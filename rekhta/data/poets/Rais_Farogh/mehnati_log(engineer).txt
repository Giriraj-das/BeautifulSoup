enginēr
likh paḌh ke maiñ to ik din
ahl-e-hunar banūñgā
chāhā agar ḳhudā ne
enginēr banūñgā
hogī mire hunar se ta.amīr is vatan kī
jāgegī mere fan se taqdīr is vatan kī
chaltī raheñ mashīneñ san.at tamām chamke
jis tarah sub.h chamke vaise hī shaam chamke
ahl-e-hunar banūñgā
enginēr banūñgā
doctor
jise taklīf meñ pā.ūñ
use ārām pahuñchā.ūñ
jahāñ ġham kā añdherā ho
ḳhushī kī raushnī lā.ūñ
jahāñ aañsū baraste hoñ
hañsī us ghar meñ bikhrā.ūñ
duā hai doctor ban kar
dukhī logoñ ke kaam aa.uuñ
vatan kā sipāhī
vatan kā bahādur sipāhī banūñ
shujā.at kī duniyā kā raahī banūñ
left right left
left right left
vatan meñ jahāñ ho zarūrat mirī
vahīñ kaam aa.e shujā.at mirī
dilerī kā maiñ sab ko paiġhām duuñ
jo mushkil ho vo kaam anjām duuñ
hamesha taraqqī kī rāhoñ meñ ham
chaleñ sāthiyoñ se milā ke qadam
left right left
left right left
teacher
nā chāñdī nā sonā chāhūñ
maiñ to teacher honā chāhūñ
hāsil jo ta.alīm karūñ maiñ
sab meñ use taqsīm karūñ maiñ
nanhe munne bachche aa.eñ
ilm kī daulat lete jaa.eñ
kam na ho ye taqsīm kiye se
jaltā ho jaise diyā diye se
pilot
bulandī pe jā ke safar karne vaalā
havā-bāz ūñchā havā-bāz a.alā
vo runway pe aayā jo Take-off karne
to sūraj ne pahnā.ī kirnoñ kī maalā
passenger haiñ sīToñ pe be-fikr baiThe
uḌaa.e liye jā rahā hai jiyālā
hamārī umañgoñ se kyā kah rahā hai
fazāoñ meñ uḌtā huā ye ujālā
vakīl
insāf kī shaan dikhā.ūñ
insāf kā rañg jamā.ūñ
mazlūm se ho hamdardī
zālim ko sazā dilvā.ūñ
mujrim ke kaale dil meñ
qānūn kī sham.a jalā.ūñ
har baat meñ sab se aage
insāf kī baat baḌhā.ūñ
insāf kī shaan dikhā.ūñ
insāf kā rañg jamā.ūñ
haarī
sochā hai maiñ ne
haarī banūñgā
khetoñ meñ jhūmūñ
gandum ugā ke
dhartī ko chūmūñ
fasleñ sajā ke
saare vatan ko
ḳhush-hāl kar duuñ
ḳhushiyoñ se sab ke
dāman ko bhar duuñ
haarī banūñgā
