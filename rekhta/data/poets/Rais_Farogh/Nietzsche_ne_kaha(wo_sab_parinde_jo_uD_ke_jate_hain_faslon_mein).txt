vo sab parinde jo uḌ ke jaate haiñ fāsloñ meñ
kahīñ bahut duur fāsloñ meñ
so un ke baare meñ ye to sab jānte haiñ, āḳhir kahīñ koī ek yā
dūsrī jagah aisī aa hī jaatī hai, vo jahāñ thak ke baiTh jaa.eñ
vo koī mastūl yā koī banjar chaTTān hotī hai jis ko pā kar vo sochte haiñ
ki ye bhī kuchh kam nahīñ bahut hai,
magar bhalā kaun is haqīqat ko jaan kar ye gumāñ karegā ki un se aage
vahāñ kushāda fazā nahīñ, yā vo ek aisā maqām hai, jis se aage
parvāz kā kisī tarah koī imkān hī nahīñ hai
hamāre saare aziim ustād aur sab pesh-rau bhī āḳhir kahīñ pahuñch kar
Thahar ga.e the

so aisā hī mere saath hogā
so aisā hī tere saath hogā
na.e parinde to aage hī jā.eñge

magar haañ
yahī basīrat yahī yaqīñ ham meñ aur un meñ muqāble kā sabab hai
jo ham se aur hamārī salāhiyat se buland ho kar fazā kī vus.at meñ dekhtā hai
ki kuchh parinde haiñ ham se baḌh kar javāñ tavānā
aur un tavānā javāñ parindoñ ke ġhol koshāñ haiñ aaj bhī us jagah
jahāñ par ham apnī saarī salāhiyat aazmā chuke haiñ
jahāñ har ik chiiz hai samundar
jahāñ har ik chiiz hai samundar
ham ab kahāñ jaa.eñ
ye samundar
batāo kyā ham ise kabhī paar kar sakeñge
ye aarzū ab kahāñ hameñ le ke jā rahī hai
usī taraf kyuuñ
ki jis taraf jaane vaale insāniyat ke sabab jagmagāte ḳhurshīd
chhup ga.e haiñ

kabhī hamāre liye bhī shāyad yahī kahā jā.egā kisī din
ki ham ne maġhrib kī samt gahre samundaroñ meñ safar kiyā thā
umiid ye thī ki ham ko mashriq meñ ik na.ī sarzamīñ milegī
magar muqaddar ye thā ki ai dost
be-karānī se jā ke Takrā.eñ aur ham paash paash ho jaa.eñ
yā mire dost shāyad.....
