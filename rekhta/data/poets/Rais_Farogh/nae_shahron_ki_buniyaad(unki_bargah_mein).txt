un kī bārgāh meñ
jañgal ke sher
jārob-kashī karte haiñ

maut ne un se va.ada kiyā thā
aag nahīñ jalā.egī
sātvīñ nasl tak
lekin maiñ huuñ
āThvīñ nasl meñ
maiñ ne un kī safed ḳhushbū ko mahsūs kiyā hai

un kī dastār kā
ek sirā mashriq meñ gum hai

ek sirā ek aur mashriq meñ gum hai
vo sūraj ke aage aage qabā pahan kar chalte haiñ
ham apnī hadoñ meñ simTe hue
unheñ dekhte haiñ
aur kahte haiñ na.e shahroñ kī buniyād vahī rakhte haiñ

jo jañgal ke sheroñ ko
jārob-kashī par māmūr kar deñ
ham to
apne ghoḌoñ kī gardan par
baag bhī nahīñ chhoḌ sakte
