mujhe us generator kī talāsh hai
jo sayyāroñ ko bijlī supply kartā hai
aur jis ke current se mere cell raushan hote haiñ

maiñ ne ek aadmī ke māthe par
ġhurūr-e-sajādgī ke gulāb dekhe
vahāñ chhoTī īñToñ kī dīvār par ism-e-siyādat chamaktā hai

phir havā ne Tiin kī chādareñ gardanoñ par pheñkīñ
maa.eñ niiñd se laḌne lagīñ
baap āñgan ko parvāz se rokte rahe
aur zamīn ke nīche maayā kī degeñ saraktī rahīñ
bakriyoñ ne shor kiyā
pahlauTī vaalā do
pahlauTī vaalā do
vo dekho isfanj kī andhī sīḌhiyoñ par
nāḳhun ke ba.ad nāḳhun
safar safar safar
ghūmte hue pahiye
TūTte hue break
ek inch meñ hazār inch ġhubār
aur schōl uniform
ham gear badalne se pahle hī
danger zone meñ kyuuñ dāḳhil ho jaate haiñ
būḌhā driver sochtā hai
rānoñ ke cross par chehre kī haDDī kis ḳhatre kā nishān hai
