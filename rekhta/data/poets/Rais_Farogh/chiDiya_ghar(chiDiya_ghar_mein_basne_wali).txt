chiḌiyā ghar meñ basne vaalī
kaisā mizāj-e-ālī hai
munnū bhayyā pūchh rahe haiñ
kyā koī piñjra ḳhālī hai
dauḌ meñ sab se avval chītā
jañgal kī har race meñ jiitā
jaldī jaldī bol re sāthī
kachchā papītā pakkā papītā
jañgal ke sultān ko dekho
sher-e-babar kī shaan ko dekho
aisā bahādur koī nahīñ hai
dil vaale mehmān ko dekho
bhaag rahā hai haañp rahā hai
Dar ke maare kaañp rahā hai
buzdil gīdaḌ naam hai us kā
dekho kaisā bhāñp rahā hai
hāthī suuñD hilāne vaale
lambe daañt dikhāne vaale
dariyā dariyā jañgal jañgal
bhārī bojh uThāne vaale
bātoñ meñ bebāk bahut hai
sab par is kī dhaak bahut hai
bachcho is kā naam batāo
ye biibī chālāk bahut hai
ban-mānus ke khel ajab haiñ
circus jaise saare Dhab haiñ
aise khel kahāñ se sīkhe
dekhne vaale hairāñ sab haiñ
naach dikhāne vaale bhālū
tū kaalā terā naam hai kaalū
kis se hai tirī rishta-dārī
tū āḳhir hai kis kā ḳhālū
Dug Dug Dug Dug bandar aa.e
ḳhushī ḳhushī sasurāl ko jaa.e
chhan-chhan chhan-chhan nāche bandariyā
jaise madārī chāhe nachā.e
zebra dekho dhāriyoñ vaalā
paayā jis ne ruup nirālā
sub.h bhī is kī shaam bhī is kī
aadhā gorā aadhā kaalā
ye kachhve se hārne vaalā
jhūTī sheḳhī baghārne vaalā
āḳhir muñh kī khā jaatā hai
auroñ ko lalkārne vaalā
saañp jo pal pal bal khāte haiñ
biin baje to lahrāte haiñ
lahrā.eñ to jaage so.e
lākhoñ rañg nazar aate haiñ
kanThī pahne tote aa.e
hare hare se par phailā.e
miTThū beTā paḌh lete haiñ
koī in ko agar paḌhāye
sāras dekho kitnā baḌā hai
bādal jaise aan paḌā hai
machhlī aa.e aur pakaḌ luuñ
paanī meñ chup-chāp khaḌā hai
vo dekho vo aayā zarāfa
jaise koī bearing lifāfa
ham dete haiñ us ko duā.eñ
gardan meñ ho aur izāfa
