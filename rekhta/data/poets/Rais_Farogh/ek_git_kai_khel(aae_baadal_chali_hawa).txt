aa.e bādal chalī havā
jaage phuul sajīñ beleñ
aaj hamārī chhuTTī hai
chhuTTī ke din kyā kheleñ

harā samundar gopī chandr
bol merī machhlī kitnā paanī
apne dil meñ itnī himmat
beach samundar jitnā paanī

koḌā jamāl shāhī
pīchhe dekhā maar khaa.ī
hañste baste hañsī ḳhushī
kheleñ bahneñ kheleñ bhaa.ī
khel bhī hai ye varzish bhī
khele kuude jaan banā.ī

ham phūloñ bhare aate haiñ
aate haiñ aate haiñ
tum kis ko lene aate ho
aate haiñ aate haiñ
vo sāthī jo khel meñ avval
jo sāthī ta.alīm meñ aage
us ko ham le jā.eñge
apnā sāthī banā.eñge
ham to sab hī aage haiñ
ham to sab hī avval haiñ
tum phūloñ bhare jaate ho
jaate ho jaate ho
