sag-e-ham-safar aur maiñ
vahāñ aa ga.e haiñ
jahāñ ḳhatm hai kā.enāt

yahāñ se nasheb-e-zamān-o-makāñ kā agar jā.eza leñ
to lagtā hai jaise dhuñdlakoñ ke us paar
jo kuchh bhī hai Thiik hai
hasb-e-ma.amūl hai
mirā naam shenānDorā hai
maiñ kitnī sadiyoñ se us bahr-e-zaḳhḳhār meñ ḳhema-zan thā
jo mavvāj samt-e-digar meñ rahā

ek din
daf-e-āseb o raf-e-balā ke liye
kuchh pur-asrār fiqroñ kī gardān kartā huā
jāda-e-ḳhauf par gāmzan thā
maiñ apne shabistāñ kī jānib
ki ik larzish-e-nā-gahāñ se guzarnā paḌā
to andhe zamānoñ kī sahrā-navardī ke āḳhir meñ
vo ek tārīk lamha thā jab
sag-e-ham-safar aur maiñ
māñda o gursana
yahāñ is ilāqe meñ vārid hue
aur añdhere meñ kuchh fāsle par tirī raushnī dekh kar
raqs karne lage
sag-e-ham-safar aur maiñ
sag-e-ham-safar aur maiñ
