maiñ ki do roz kā mehmān tire shahr meñ thā
ab chalā huuñ to koī faisla kar bhī na sakā
zindagī kī ye ghaḌī TūTtā pul ho jaise
ki Thahar bhī na sakūñ aur guzar bhī na sakūñ
mehrbāñ haiñ tirī āñkheñ magar ai mūnis-e-jāñ
in se har zaḳhm-e-tamannā to nahīñ bhar saktā
aisī be-nām masāfat ho to manzil kaisī
koī bastī ho baserā hī nahīñ kar saktā
ek muddat huī lailā-e-vatan se bichhḌe
ab bhī riste haiñ magar zaḳhm purāne mere
jab se sarsar mire gulshan meñ chalī hai tab se
barg-e-āvāra kī mānind Thikāne mere
aaj is shahr kal us shahr kā rasta lenā
haa.e kyā chiiz ġharīb-ul-vatanī hotī hai
ye safar itnā musalsal hai ki thak haar ke bhī
baiTh jaatā huuñ jahāñ chhāñv ghanī hotī hai
tū bhī aisā hī dil-ārām shajar hai jis ne
mujh ko is dasht-e-qayāmat se bachā.e rakhā
ek āshufta-sar o ābla-pā kī ḳhātir
kabhī zulfoñ kabhī palkoñ ko bichhā.e rakhā
dukh to har vaqt ta.āqub meñ rahā karte haiñ
yuuñ panāhoñ meñ kahāñ tak koī rah saktā hai
kab talak ret kī dīvār sambhāle koī
vo thakan hai ki merā jism bhī Dah saktā hai
ajnabī log na.e log parā.ī galiyāñ
zindagī aaise qarā.in meñ kaTegī kaise
terī chāhat bhī muqaddas terī qurbat bhī bahisht
des paradesh kī tafrīq ghaTegī kaise
nā-guzīr aaj huā jaise bichhaḌnā apnā
kal kisī roz mulāqāt bhī imkān meñ hai
maiñ ye pairāhan-e-jāñ kaise badal saktā huuñ
ki tirā haath mere dil ke garebān meñ hai
