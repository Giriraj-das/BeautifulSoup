ye āḳhirī saa.at shaam kī hai
ye shaam jo hai mahjūrī kī
ye shaam apnoñ se duurī kī

is shaam ufuq ke hoñToñ par
jo laalī hai zahrīlī hai
is shaam ne merī āñkhoñ se
sahbā-e-tarab sab pī lī hai
ye shaam ġhazab tanhā.ī kī

patjhaḌ kī havā barfīlī hai
is shaam kī rañgat piilī hai
is shaam faqat āvāz tirī
kuchh aise sunā.ī detī hai
āvāz dikhā.ī detī hai

ye āḳhirī saa.at shaam kī hai
ye shaam bhī tere naam kī hai
