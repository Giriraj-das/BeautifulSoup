ye merī ġhazleñ ye merī nazmeñ
tamām terī hikāyateñ haiñ
ye tazkire tere lutf ke haiñ
ye sher terī shikāyateñ haiñ
maiñ sab tirī nazr kar rahā huuñ
ye un zamānoñ kī sā.ateñ haiñ

jo zindagī ke na.e safar meñ
tujhe kisī vaqt yaad aa.eñ
to ek ik harf jī uThegā
pahan ke anfās kī qabā.eñ
udaas tanhā.iyoñ ke lamhoñ
meñ naach uTTheñgī ye apsarā.eñ
mujhe tire dard ke alāva bhī
aur dukh the ye māntā huuñ
hazār ġham the jo zindagī kī
talāsh meñ the ye jāntā huuñ
mujhe ḳhabar thī ki tere āñchal meñ
dard kī ret chhāntā huuñ
magar har ik baar tujh ko chhū kar
ye ret rañg-e-hinā banī hai
ye zaḳhm gulzār ban ga.e haiñ
ye āh-e-sozāñ ghaTā banī hai
ye dard mauj-e-sabā huā hai
ye aag dil kī sadā banī hai
aur ab ye saarī matā-e-hastī
ye phuul ye zaḳhm sab tire haiñ
ye dukh ke nauhe ye sukh ke naġhme
jo kal mire the vo ab tire haiñ
jo terī qurbat tirī judā.ī
meñ kaT ga.e roz-o-shab tire haiñ
vo terā shā.ir tirā muġhannī
vo jis kī bāteñ ajiib sī thiiñ
vo jis ke andāz ḳhusravāna the
aur adā.eñ ġharīb sī thiiñ
vo jis ke jiine kī ḳhvāhisheñ bhī
ḳhud us ke apne nasīb sī thiiñ
na pūchh is kā ki vo divāna
bahut dinoñ kā ujaḌ chukā hai
vo kohkan to nahīñ thā lekin
kaḌī chaTānoñ se laḌ chukā hai
vo thak chukā thā aur us kā tesha
usī ke siine meñ gaḌ chukā hai
