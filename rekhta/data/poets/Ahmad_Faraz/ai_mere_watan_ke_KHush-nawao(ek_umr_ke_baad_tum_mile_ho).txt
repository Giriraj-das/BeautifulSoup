ik umr ke ba.ad tum mile ho
ai mere vatan ke ḳhush-navāo
har hijr kā din thā hashr kā din
dozaḳh the firāq ke alaao
ro.uuñ ki hañsūñ samajh na aa.e
hāthoñ meñ haiñ phuul dil meñ ghaao
tum aa.e to saath hī tumhāre
bichhḌe hue yaar yaad aa.e
ik zaḳhm pe tum ne haath rakkhā
aur mujh ko hazār yaad aa.e
vo saare rafīq pā-ba-jaulāñ
sab kushta-e-dār yaad aa.e
ham sab kā hai ek hī qabīla
ik dasht ke saare ham-safar haiñ
kuchh vo haiñ jo dūsroñ kī ḳhātir
āshufta-nasīb o dar-ba-dar haiñ
kuchh vo haiñ jo ḳhil.at-o-qabā se
aivān-e-shahī meñ mo'tabar haiñ
suqrāt o masīh ke fasāne
tum bhī to bahut sunā rahe the
mansūr o husain se aqīdat
tum bhī to bahut jatā rahe the
kahte the sadāqateñ amar haiñ
auroñ ko yahī batā rahe the
aur ab jo haiñ jā-ba-jā salībeñ
tum bāñsuriyāñ bajā rahe ho
aur ab jo hai karbalā kā naqsha
tum mad.h-e-yazīd gā rahe ho
jab sach tah-e-teġh ho rahā hai
tum sach se nazar churā rahe ho
jī chāhtā hai ki tum se pūchhūñ
kyā raaz is ijtināb meñ hai
tum itne kaThor to nahīñ the
ye be-hisī kisī hisāb meñ hai
tum chup ho to kis tarah se chup ho
jab ḳhalq-e-ḳhudā azaab meñ hai
socho to tumheñ milā bhī kyā hai
ik luqma-e-tar qalam kī qīmat
ġhairat ko faroḳht karne vaalo
ik kāsa-e-zar qalam kī qīmat
pindār ke tājiro batāo
darbān kā dar qalam kī qīmat
nādāñ to nahīñ ho tum ki samjhūñ
ġhaflat se ye zahr gholte ho
thāme hue maslahat kī mīzān
har sher kā vazn taulte ho
aise meñ sukūt, chashm-poshī
aisā hai ki jhuuT bolte ho
ik umr se adl o sidq kī laash
ġhāsib kī salīb par jaḌī hai
is vaqt bhī tum ġhazal-sarā ho
jab zulm kī har ghaḌī kaḌī hai
jañgal pe lapak rahe haiñ shole
tā.ūs ko raqs kī paḌī hai
hai sab ko aziiz kū-e-jānāñ
is raah meñ sab jiye mare haiñ
haañ merī bayāz-e-sher meñ bhī
barbādi-e-dil ke marsiye haiñ
maiñ ne bhī kiyā hai TuuT kar ishq
aur ek nahīñ ka.ī kiye haiñ
lekin ġham-e-āshiqī nahīñ hai
aisā jo subuk-sarī sikhā.e
ye ġham to vo ḳhush-ma.āl ġham hai
jo koh se jū-e-shīr laa.e
teshe kā hunar qalam ko baḳhshe
jo qais ko kohkan banā.e
ai hīla-garān-e-shahr-e-shīrīñ
aayā huuñ pahāḌ kaaT kar maiñ
hai be-vatanī gavāh merī
har-chand phirā huuñ dar-ba-dar maiñ
bechā na ġhurūr-e-nai-navāzī
aisā bhī na thā subuk hunar meñ
tum bhī kabhī ham-navā the mere
phir aaj tumheñ ye kyā huā hai
miTTī ke vaqār ko na becho
ye ahd-e-sitam jihād kā hai
daryūza-garī ke maqbaroñ se
zindāñ kī fasīl ḳhushnumā hai
kab ek hī rut rahī hamesha
ye zulm kī fasl bhī kaTegī
jab harf kahegā qum-be-iznī
martī huī ḳhaak jī uThegī
lailā-e-vatan ke pairahan meñ
bārūd kī bū nahīñ rahegī
phir bāñdheñge abruoñ ke dohe
phir mad.h-e-ruḳh-o-dahan kaheñge
Thahrā.eñge un laboñ ko matlā
jānāñ ke liye suḳhan kaheñge
afsāna-e-yār o qissa-e-dil
phir anjuman anjuman kaheñge
