mire ġhanīm ne mujh ko payām bhejā hai
ki halqa-zan haiñ mire gird lashkarī us ke
fasīl-e-shahr ke har burj har manāre par
kamāñ-ba-dast sitāda haiñ askarī us ke

vo barq lahar bujhā dī ga.ī hai jis kī tapish
vajūd-e-ḳhāk meñ ātish-fishāñ jagātī thī
bichhā diyā gayā bārūd us ke paanī meñ
vo jū-e-āb jo merī galī ko aatī thī
sabhī durīda-dahan ab badan-darīda hue
supurd-e-dār-o-rasan saare sar-kashīda hue

tamām suufī o sālik sabhī shuyūḳh o imaam
umīd-e-lutf pe aivān-e-kaj-kulāh meñ haiñ
mo.azzazīn-e-adālat bhī half uThāne ko
misāl-e-sā.il-e-mubarram nashista raah meñ haiñ

tum ahl-e-harf ki pindār ke sanā-gar the
vo āsmān-e-hunar ke nujūm sāmne haiñ
bas ik musāhib-e-darbār ke ishāre par
gadā-garān-e-suḳhan ke hujūm sāmne haiñ

qalandarān-e-vafā kī asaas to dekho
tumhāre saath hai kaun ās-pās to dekho
so shart ye hai jo jaañ kī amaan chāhte ho
to apne lauh-o-qalam qatl-gāh meñ rakh do
vagarna ab ke nishāna kamān-dāroñ kā
bas ek tum ho so ġhairat ko raah meñ rakh do

ye shart-nāma jo dekhā to elchī se kahā
use ḳhabar nahīñ tārīḳh kyā sikhātī hai
ki raat jab kisī ḳhurshīd ko shahīd kare
to sub.h ik nayā sūraj tarāsh laatī hai

so ye javāb hai merā mire adū ke liye
ki mujh ko hirs-e-karam hai na ḳhauf-e-ḳhamyāza
use hai satvat-e-shamshīr par ghamanD bahut
use shikoh-e-qalam kā nahīñ hai andāza

mirā qalam nahīñ kirdār us muhāfiz kā
jo apne shahr ko mahsūr kar ke naaz kare
mirā qalam nahīñ kaasa kisī subuk-sar kā
jo ġhāsiboñ ko qasīdoñ se sarfarāz kare

mirā qalam nahīñ auzār us naqab-zan kā
jo apne ghar kī hī chhat meñ shigāf Dāltā hai
mirā qalam nahīñ us duzd-e-nīm-shab kā rafīq
jo be-charāġh gharoñ par kamand uchhāltā hai

mirā qalam nahīñ tasbīh us maballiġh kī
jo bandagī kā bhī har dam hisāb rakhtā hai
mirā qalam nahīñ mīzān aise aadil kī
jo apne chehre pe dohrā naqāb rakhtā hai

mirā qalam to amānat hai mere logoñ kī
mirā qalam to adālat mire zamīr kī hai
isī liye to jo likkhā tapāk-e-jāñ se likhā
jabhī to loch kamāñ kā zabān tiir kī hai

maiñ kaT girūñ ki salāmat rahūñ yaqīñ hai mujhe
ki ye hisār-e-sitam koī to girā.egā
tamām umr kī īzā-nasībiyoñ kī qasam
mire qalam kā safar rā.egāñ na jā.egā

sarisht-e-ishq ne uftādgī nahīñ paa.ī
tū qadd-e-sarv na biinī o sāya-paimā.ī
