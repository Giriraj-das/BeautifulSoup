tum apne aqīdoñ ke neze
har dil meñ utāre jaate ho
ham log mohabbat vaale haiñ
tum ḳhanjar kyuuñ lahrāte ho
is shahr meñ naġhme bahne do
bastī meñ hameñ bhī rahne do
ham pālanhār haiñ phūloñ ke
ham ḳhushbū ke rakhvāle haiñ
tum kis kā lahū piine aa.e
ham pyaar sikhāne vaale haiñ
is shahr meñ phir kyā dekhoge
jab harf yahāñ mar jā.egā
jab teġh pe lai kaT jā.egī
jab sher safar kar jā.egā
jab qatl huā sur sāzoñ kā
jab kaal paḌā āvāzoñ kā
jab shahr khañDar ban jā.egā
phir kis par sañg uThāoge
apne chehre ā.īnoñ meñ
jab dekhoge Dar jāoge
