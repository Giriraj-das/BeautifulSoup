ai siyah-fām hasīna tirā 'uryāñ paikar
kitnī pathrā.ī huī āñkhoñ meñ ġhaltīda hai
jaane kis daur-e-alam-nāk se le kar ab tak
tū kaḌe vaqt ke zindānoñ meñ ḳhvābīda hai

tere sab rang hayūle ke ye be-jān nuqūsh
jaise marbūt ḳhayālāt ke tāne-bāne
ye tirī sāñvlī rangat ye pareshān ḳhutūt
bārhā jaise miTāyā ho inheñ duniyā ne
resha-e-sañg se khīñchī huī zulfeñ jaise
rāste sīna-e-kohsār pe bal khāte haiñ
abrūoñ kī jhukī mehrāboñ meñ jāmid palkeñ
jis tarah tiir kamānoñ meñ ulajh jaate haiñ

munjamid hoñToñ pe sannāToñ kā sangīn tilism
jaise nāyāb ḳhazānoñ pe kaḌe pahre hoñ
tund jazbāt se bharpūr barahna siina
jaise sustāne ko tūfān zarā Thahre hoñ

jaise yūnān ke maġhrūr ḳhudā-vandoñ ne
regzārān-e-habsh kī kisī shahzādī ko
tishna rūhoñ ke havasnāk ta.ayyush ke liye
hajla-e-sañg meñ pāband banā rakkhā ho
