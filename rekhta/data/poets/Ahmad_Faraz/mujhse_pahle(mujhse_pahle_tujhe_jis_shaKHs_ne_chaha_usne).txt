mujh se pahle tujhe jis shaḳhs ne chāhā us ne
shāyad ab bhī tirā ġham dil se lagā rakkhā ho
ek be-nām sī ummīd pe ab bhī shāyad
apne ḳhvāboñ ke jazīroñ ko sajā rakkhā ho

maiñ ne maanā ki vo begāna-e-paimān-e-vafā
kho chukā hai jo kisī aur kī ra.anā.ī meñ
shāyad ab lauT ke aa.e na tirī mahfil meñ
aur koī dukh na rulā.e tujhe tanhā.ī meñ

maiñ ne maanā ki shab o roz ke hañgāmoñ meñ
vaqt har ġham ko bhulā detā hai rafta rafta
chāhe ummīd kī sham.eñ hoñ ki yādoñ ke charāġh
mustaqil bo.ad bujhā detā hai rafta rafta

phir bhī maazī kā ḳhayāl aatā hai gāhe-gāhe
muddateñ dard kī lau kam to nahīñ kar saktīñ
zaḳhm bhar jaa.eñ magar daaġh to rah jaatā hai
dūriyoñ se kabhī yādeñ to nahīñ mar saktīñ

ye bhī mumkin hai ki ik din vo pashīmāñ ho kar
tere paas aa.e zamāne se kinārā kar le
tū ki ma.asūm bhī hai zūd-farāmosh bhī hai
us kī paimāñ-shikanī ko bhī gavārā kar le

aur maiñ jis ne tujhe apnā masīhā samjhā
ek zaḳhm aur bhī pahle kī tarah sah jā.ūñ
jis pe pahle bhī ka.ī ahd-e-vafā TuuTe haiñ
isī do-rāhe pe chup-chāp khaḌā rah jā.ūñ
