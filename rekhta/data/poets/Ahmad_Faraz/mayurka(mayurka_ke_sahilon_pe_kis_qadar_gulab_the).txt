mayurka ke sāhiloñ pe kis qadar gulāb the
ki ḳhushbueñ thī be-tarah ki rañg be-hisāb the
tunuk-libāsiyāñ shanāvaroñ kī thiiñ qayāmateñ
tamām sīm-tan sharīk-e-jashn-e-shahr-e-āb the
shuā-e-mahr kī ziyā se the jigar jigar badan
qamar-jamāl jin ke aks-e-raushnī ke baab the
khulī fazā kī dhuup vo ki jism sāñvle kare
butān-e-āzarī ki mast-e-ġhusl-e-āftāb the
yahīñ pata chalā ki ziist husn hai bahār hai
yahīñ ḳhabar huī ki zindagī ke dukh sarāb the
yahīñ lagā ki gardishoñ ke zāviye badal ga.e
na roz o shab kī talḳhiyāñ na vaqt ke azaab the
mire tamām dost ajnabī rafāqatoñ meñ gum
mirī nazar meñ tere ḳhadd-o-ḳhāl tere ḳhvāb the
maiñ dūriyoñ ke bāvajūd tere aas paas thā
mayurka ke sāhiloñ pe maiñ bahut udaas thā
