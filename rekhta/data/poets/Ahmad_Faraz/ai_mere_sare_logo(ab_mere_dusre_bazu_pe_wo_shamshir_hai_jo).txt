ab mire dūsre baazū pe vo shamshīr hai jo
is se pahle bhī mirā nisf badan kaaT chukī
usī bandūq kī naalī hai mirī samt ki jo
is se pahle mirī shah-rag kā lahū chaaT chukī

phir vahī aag dar aa.ī hai mirī galiyoñ meñ
phir mire shahr meñ bārūd kī bū phailī hai
phir se ''tū kaun hai maiñ kaun hūñ'' aapas meñ savāl
phir vahī soch miyān-e-man-o-tū phailī hai

mirī bastī se pare bhī mire dushman hoñge
par yahāñ kab koī aġhyār kā lashkar utrā
āshnā haath hī aksar mirī jānib lapke
mere siine meñ sadā apnā hī ḳhanjar utrā

phir vahī ḳhauf kī dīvār tazabzub kī fazā
phir vahī aam huiiñ ahl-e-riyā kī bāteñ
na.ara-e-hubb-e-vatan māl-e-tijārat kī tarah
jins-e-arzāñ kī tarah dīn-e-ḳhudā kī bāteñ

is se pahle bhī to aisī hī ghaḌī aa.ī thī
sub.h-e-vahshat kī tarah shām-e-ġharībāñ kī tarah
is se pahle bhī to paimān-e-vafā TuuTe the
shīsha-e-dil kī tarah ā.īna-e-jāñ kī tarah

phir kahāñ ahmarīñ hoñToñ pe duāoñ ke diye
phir kahāñ shabnamīñ chehroñ pe rifāqat kī ridā
sandalīñ paañv se mastāna-ravī ruuTh ga.ī
marmarīñ hāthoñ pe jal-bujh gayā añgār-e-hinā

dil-nashīñ āñkhoñ meñ furqat-zada kājal royā
shāḳh-e-bāzū ke liye zulf kā bādal royā
misl-e-pairāhan-e-gul phir se badan chaak hue
jaise apnoñ kī kamānoñ meñ hoñ aġhyār ke tiir
is se pahle bhī huā chāñd mohabbat kā do-nīm
nok-e-dashna se khichī thī mirī dhartī pe lakīr

aaj aisā nahīñ aisā nahīñ hone denā
ai mire soḳhta-jāno mire piyāre logo
ab ke gar zalzale aa.e to qayāmat hogī
mere dil-gīr mire dard ke maare logo
kisī ġhāsib kisī zālim kisī qātil ke liye
ḳhud ko taqsīm na karnā mire saare logo
