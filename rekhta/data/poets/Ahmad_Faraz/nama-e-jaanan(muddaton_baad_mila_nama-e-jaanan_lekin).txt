muddatoñ ba.ad milā nāma-e-jānāñ lekin
na koī dil kī hikāyat na koī pyaar kī baat
na kisī harf meñ mahrūmi-e-jāñ kā qissa
na kisī lafz meñ bhūle hue iqrār kī baat
na kisī satr pe bhīge hue kājal kī lakīr
na kahīñ zikr judā.ī kā na dīdār kī baat
bas vahī ek hī mazmūñ ki mire shahr ke log
kaise sahme hue rahte haiñ gharoñ meñ apne
itnī be-nām ḳhamoshī hai ki dīvāne bhī
koī saudā nahīñ rakhte haiñ saroñ meñ apne
ab qafas hī ko nasheman kā badal jaan liyā
ab kahāñ tāqat-e-parvāz paroñ meñ apne
vo jo do chaar subū-kash the ki jin ke dam se
gardish-e-jām bhī thī raunaq-e-mai-ḳhāna bhī thī
vo jo do chaar navā-gar the ki jin ke hote
hurmat-e-naġhma bhī thī jur.at-e-rindāna bhī thī
koī maqtal koī zindāñ koī pardes gayā
chand hī the ki ravish jin kī judāgāna bhī thī
ab to bas burda-farosh hai jidhar bhī jaao
ab to har kūcha-o-kū misr kā bāzār lage
sar-e-darbār sitāda haiñ bayāzeñ le kar
vo jo kuchh dost kabhī sāhab-e-kirdār lage
ġhairat-e-ishq ki kal māl-e-tijārat meñ na thī
aaj dekho ki haiñ ambār ke ambār lage
aisā āseb-zada shahr ki dekhā na sunā
aisī dahshat hai ki patthar hue sab ke baazū
dar-o-dīvār-e-ḳharābāt vahī haiñ lekin
na kahīñ qulqul-e-mīnā hai na gul-bāñg-e-subū
be-dilī sheva-e-arbāb-e-mohabbat Thahrā
ab koī aa.e ki jaa.e ''tananāhū-yāhū''
