mile to ham aaj bhī haiñ lekin
na mere dil meñ vo tishnagī thī

ki tujh se mil kar kabhī na bichhḌūñ
na aaj tujh meñ vo zindagī thī

ki jism-o-jāñ meñ ubaal aa.e
na ḳhvāb-zāroñ meñ raushnī thī

na merī āñkheñ charāġh kī lau
na tujh meñ hī ḳhud-supurdagī thī

na baat karne kī koī ḳhvāhish
na chup hī meñ ḳhūb-sūratī thī

mujassamoñ kī tarah the donoñ
na dostī thī na dushmanī thī

mujhe to kuchh yuuñ lagā hai jaise
vo sā.ateñ bhī guzar ga.ī haiñ

ki jin ko ham lā-zavāl samjhe
vo ḳhvāhisheñ bhī to mar ga.ī haiñ

jo tere mere lahū kī hiddat
ko āḳhirash barf kar ga.ī haiñ

mohabbateñ shauq kī chaTānoñ
se ghāTiyoñ meñ utar ga.ī haiñ

vo qurbateñ vo judā.iyāñ sab
ġhubār ban kar bikhar ga.ī haiñ

agar ye sab kuchh nahīñ to batlā
vo chāhateñ ab kidhar ga.ī haiñ
