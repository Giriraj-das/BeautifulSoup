vo ajiib sub.h-e-bahār thī
ki sahar se nauhagarī rahī
mirī bastiyāñ thiiñ dhuāñ-dhuāñ
mire ghar meñ aag bharī rahī

mire rāste the lahū-lahū
mirā qarya qarya figār thā
ye kaf-e-havā pe zamīn thī
vo falak kī musht-e-ġhubār thā

ka.ī ābshār se jism the
ki jo qatra-qatra pighal ga.e
ka.ī ḳhush-jamāl tilism the
jinheñ gard-bād nigal ga.e

koī ḳhvāb nok-e-sināñ pe thā
koī aarzū tah-e-sang thī
koī phuul aabla aabla
koī shāḳh marqad-e-rang thī

ka.ī lāpata merī lo'bateñ
jo kisī taraf kī na ho sakīñ
jo na aane vāloñ ke saath thiiñ
jo na jaane vāloñ ko ro sakīñ

ka.ī taar saaz se kaT ga.e
kisī mutriba kī rag-e-gulū
mai-e-ātishīñ meñ vo zahr thā
ki taḌaḳh ga.e qadah-o-subū

koī nai-navāz thā dam-ba-ḳhud
ki nafas se hiddat-e-jāñ ga.ī
koī sar-ba-zānū thā 'bārbad'
ki sadā-e-dost kahāñ ga.ī

kahīñ naġhmagī meñ vo bain the
ki samā.atoñ ne sune nahīñ
kahīñ gūñjte the vo marsiye
ki 'anīs' ne bhī kahe nahīñ

ye jo sang-rezoñ ke Dher haiñ
yahāñ motiyoñ kī dukān thī
ye jo sā.ebān dhueñ ke haiñ
yahāñ bādaloñ kī uḌaan thī

jahāñ raushnī hai khañDar khañDar
yahāñ qumqumoñ se javān the
jahāñ chyūñTiyāñ huiiñ ḳhema-zan
yahāñ jugnūoñ ke makān the

kahīñ ābgīna ḳhayāl kā
ki jo karb-e-zabt se chuur thā
kahīñ ā.īna kisī yaad kā
ki jo aks-e-yār se duur thā

mire bismiloñ kī qanā.ateñ
jo baḌhā.eñ zulm ke hausle
mire āhūoñ kā chakīda ḳhuuñ
jo shikāriyoñ ko surāġh de

mirī adl-gāhoñ kī maslahat
mire qātiloñ kī vakīl hai
mire ḳhānqāhoñ kī manzilat
mirī buzdilī kī dalīl hai

mire ahl-e-harf-o-suḳhan-sarā
jo gadāgaroñ meñ badal ga.e
mire ham-safīr the hīla-jū
kisī aur samt nikal ga.e

ka.ī fāḳhtāoñ kī chaal meñ
mujhe kargasoñ kā chalan lagā
ka.ī chāñd bhī the siyāh rū
ka.ī sūrajoñ ko gahan lagā

koī tājir-e-hasb-o-nasab
koī dīñ-farosh qadīm hai
yahāñ kafsh-bar bhī imaam haiñ
yahāñ na.at-ḳhvāñ bhī kalīm hai

koī fikrmand kulāh kā
koī da.ave-dār qabā kā hai
vahī ahl-e-dil bhī haiñ zeb-tan
jo libās ahl-e-riyā kā hai

mire pāsbāñ mire naqb-zan
mirā mulk mulk-e-yatīm hai
mirā des mīr-e-sipāh kā
mirā shahr māl-e-ġhanīm hai

jo ravish hai sāhib-e-taḳht kī
so musāhiboñ kā tarīq hai
yahāñ kotvāl bhī duzd-e-shab
yahāñ shaiḳh-e-dīñ bhī farīq hai

yahāñ sab ke narḳh judā judā
ise mol lo ise taul do
jo talab kare koī ḳhūñ-bahā
to dahan ḳhazāne kā khol do

vo jo sar-kashī kā ho murtakib
use qamchiyoñ se zubūñ karo
jahāñ ḳhalq-e-shahr ho mushta.il
use goliyoñ se nigūñ karo

magar aise aise ġhanī bhī the
isī qaht-zār-e-damishq meñ
jinheñ kū-e-yār aziiz thā
jo khaḌe the maqtal-e-ishq meñ

koī bāñkpan meñ thā kohkan
to junūñ meñ qais sā thā koī
jo surāhiyāñ liye jism kī
mai-e-nāb ḳhuuñ se bharī huī

the sadā-ba-lab ki piyo piyo
ye sabīl ahl-e-safā kī hai
ye nashīd nosh-e-badan karo
ye kashīd tāk-e-vafā kī hai

koī tishna-lab hī na thā yahāñ
jo pukārtā ki idhar udhar
sabhī muft-bar the tamāsh-bīñ
koī bazm meñ koī baam par

sabhī be-hisī ke ḳhumār meñ
sabhī apne haal meñ mast the
sabhī rahravān-e-rah-e-adam
magar apne zo'm meñ hast the

so lahū ke jaam uñDel kar
mire jāñ-farosh chale ga.e
vo sukūt thā sar-e-mai-kada
ki vo nam-badosh chale ga.e

koī mahbasoñ meñ rasan-ba-pā
koī maqtaloñ meñ darīda tan
na kisī ke haath meñ shāḳh-e-nai
na kisī ke lab pe gul-e-suḳhan

isī arsa-e-shab-e-tār meñ
yūñhī ek umr guzar ga.ī
kabhī roz-e-vasl bhī dekhte
ye jo aarzū thī vo mar ga.ī

yahāñ roz hashr bapā hue
pe koī bhī roz-e-jazā nahīñ
yahāñ zindagī bhī azaab hai
yahāñ maut meñ bhī shifā nahīñ
