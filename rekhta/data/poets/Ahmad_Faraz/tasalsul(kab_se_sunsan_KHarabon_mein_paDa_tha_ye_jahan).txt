kab se sunsān ḳharāboñ meñ paḌā thā ye jahāñ
kab se ḳhvābīda the is vādī-e-ḳhārā ke sanam
kis ko ma.alūm ye sadiyoñ ke pur-asrār bharam
kaun jaane ki ye patthar bhī kabhī the insāñ
sirf lab-doḳht parbat haiñ jahāñ nauha-kunāñ
na dar-o-bām na dīvār o darīcha koī
koī dahlīz-e-shikasta na harīm-e-vīrāñ
shahr ke shahr haiñ pātāl ke dāman meñ nihāñ
kaun pahchāntā zulmat haiñ siyāhī ke nishāñ
jo nazar DhūñDne uTThī vo nazar bhī khoī
chashm-e-mahtāb bhī shabnam kī jagah ḳhuuñ roī

ilm ne aaj kurede haiñ vo zulmāt ke Dher
vaqt ne jis pe biThā.e the fanā ke pahre
jaag uThe sūr-e-sarāfīl se gūñge bahre
tā-abad jin ke muqaddar meñ thī duniyā andher
ye magar azmat-e-insāñ hai ki taqdīr ke pher?

ye imārāt, ye mīnār, ye gulzār, ye khet
toda-e-ḳhāk se hastī ne liyā taaza janm
jī uThe vādī-e-ḳhāmosh ke be-jān sanam
phir koī chīregā zarre kā jigar qatra-e-yam
dafn kar degā jo ḳhāliq ko bhī maḳhlūq samet
aur ye ābādiyāñ ban jā.eñgī phir ret hī ret
