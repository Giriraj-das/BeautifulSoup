mere shahr ke saare raste band haiñ logo
maiñ is shahr kā naġhma-gar
jo do ik mausam ġhurbat ke dukh jhel ke aayā
taaki apne ghar kī dīvāroñ se
apnī thakī huī aur tarsī huī
āñkheñ sahlā.ūñ
apne darvāze ke utarte roġhan ko
apne ashkoñ se saiqal kar luuñ
apne chaman ke jale hue paudoñ
aur gard-ālūd daraḳhtoñ kī
murda shāḳhoñ par bain karūñ
har mahjūr sutūn ko itnā TuuT ke chūmūñ
mere laboñ ke ḳhuun se
un ke naqsh-o-nigār sabhī jī uTheñ
galī ke logoñ ko itnā dekhūñ
itnā dekhūñ
merī āñkheñ
barsoñ kī tarsī huī āñkheñ
chehroñ ke āñgan ban jaa.eñ
phir maiñ apnā saaz uThā.ūñ
āñsuoñ aur muskānoñ se jhilmil jhilmil
nazmeñ ġhazleñ giit sunā.ūñ
apne pyāroñ
dard ke māroñ kā darmāñ ban jā.ūñ
lekin mere shahr ke saare rastoñ par
ab baaḌ hai lohe ke kāñToñ kī
shah darvāze par kuchh pahre-dār khaḌe haiñ
jo mujh se aur mujh jaise dil vāloñ kī
pahchān se aarī
mere saaz se
sañgīnoñ se baat kareñ
maiñ un se kahtā huuñ
dekho
maiñ is shahr kā naġhma-gar huuñ
barsoñ ba.ad kaḌī rāhoñ kī
saarī aziyyat jhel ke ab vāpas aayā huuñ
us miTTī kī ḳhātir
jis kī ḳhushbueñ
duniyā bhar kī do-shīzāoñ ke jismoñ kī mahkoñ se
aur saare jahāñ ke
sabhī gulāboñ se
baḌh kar hai
mujh ko shahr meñ
mere shahr meñ jaane do
lekin tane hue nezoñ ne
mere jism ko yuuñ barmāyā
mere saaz ko yuuñ rezāyā
merā humaktā ḳhuun aur mere sisakte naġhme
shah-darvāze kī dahlīz se
riste riste
shahr ke andar jā pahuñche haiñ
aur maiñ apne jism kā malba
saaz kā lāsha
apne shahr ke shah-darvāze
kī dahlīz pe chhoḌ ke
phir anjāne shahroñ kī shahrāhoñ par
majbūr-e-safar huuñ
jin ko taj kar ghar aayā thā
jin ko taj kar ghar aayā thā
