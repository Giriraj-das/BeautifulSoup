kal washington shahr kī ham ne sair bahut kī yaar
guuñj rahī thī sab duniyā meñ jis kī jai-jai-kār
mulkoñ mulkoñ ham ghūme the banjāroñ kī misl
lekin is kī saj-dhaj sach-much dil-dāroñ kī misl
raushniyoñ ke rañg baheñ yuuñ rasta nazar na aa.e
man kī āñkhoñ vaalā bhī yaañ andhā ho ho jaa.e
ūñche baam charāġhāñ raste rūp-bhare bāzār
jāgtī āñkhoñ se dekhā hai ḳhvāboñ kā sansār
ek safed imārat jis kī nagar nagar meñ dhuum
andar duniyā bhar kī kālak bāhar se ma.asūm
yahī safed imārat jis meñ bahut baḌī sarkār
yahīñ kareñ saudāgar chhoTī qaumoñ kā bevpār
yahīñ pe jādū-gar baiThā jab kahīñ kī Dor hilā.e
har bastī nagasaki hiroshima ban jaa.e
isī imārat se kuchh duur hī ik kaalī dīvār
logoñ kā mela aisā lagā thā jaise koī tyauhār
is kaalī dīvār pe kanda dekhe hazāroñ naam
un nāmoñ ke biich likhā thā shohdā-e-vietnam
ās-pās to jam.a huā thā ḳhilqat kā amboh
sab kī āñkhoñ meñ sannāTā chehroñ par andoh
bekal bahneñ ghāyal maa.eñ aur dukhī bevāyeñ
sājan tum kis des sidhāre socheñ mahbūbā.eñ
apne pyāroñ dil-dāroñ kā ojhal mukhḌā DhūñDeñ
is kaalī dīvār pe un ke naam kā TukḌā DhūñDeñ
diloñ meñ dukh āñkhoñ meñ shabnam hāthoñ meñ phuul uThā.e
is nāmoñ ke qabristān kā bhed koī kyā paa.e
nā turbat nā katba koī nā haDDī nā maas
phir bhī pāgal naināñ ko thī piyā milan kī aas
kahīñ kahīñ is kaalī sil par koī safed gulāb
yuuñ be-tāb paḌā thā jaise andhī aañkh kā ḳhvāb
kāñTā ban kar sabhī ke dil meñ khaTke ek savāl
kis kāran miTTī meñ milā.e hīroñ jaise laal
Ho-chi-minh ke des meñ ham ne kyā kyā sitam na Dhaa.e
us ke jiyāle to āzādī kā sūraj le aa.e
lekin itne chāñd gañvā kar ham ne bhalā kyā paayā
ham bad-qismat aise jin ko dhuup milī nā saayā
mukh motī de kar hāsil kī ye kaalī dīvār
ye kaalī dīvār jo hai bas ik ḳhālī dīvār
ye kaalī dīvār jo hai nāmoñ kā qabristān
washington ke shahr meñ dafn haiñ kis kis ke armān
