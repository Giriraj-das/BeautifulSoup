ham ḳhvāboñ ke byopārī the
par is meñ huā nuqsān baḌā
kuchh baḳht meñ Dheroñ kālak thī
kuchh ab ke ġhazab kā kaal paḌā
ham raakh liye haiñ jholī meñ
aur sar pe hai sāhūkār khaḌā
yaañ buuñd nahīñ hai Deve meñ
vo bāj-byāj kī baat kare
ham bāñjh zamīn ko takte haiñ
vo Dhor anaaj kī baat kare
ham kuchh din kī mohlat māñgeñ
vo aaj hī aaj kī baat kare

jab dhartī sahrā sahrā thī
ham dariyā dariyā ro.e the
jab haath kī rekhā.eñ chup thiiñ
aur sur sañgīt meñ so.e the
tab ham ne jīvan-khetī meñ
kuchh ḳhvāb anokhe bo.e the

kuchh ḳhvāb sajal muskānoñ ke
kuchh bol kabat dīvānoñ ke
kuchh lafz jinheñ ma.anī na mile
kuchh giit shikasta-jānoñ ke
kuchh niir vafā kī sham.oñ ke
kuchh par pāgal parvānoñ ke

par apnī ghāyal āñkhoñ se
ḳhush ho ke lahū chhiḌkāyā thā
maaTī meñ maas kī khaad bharī
aur nas nas ko zaḳhāmāyā thā
aur bhuul ga.e pichhlī rut meñ
kyā khoyā thā kyā paayā thā

har baar gagan ne vahm diyā
ab ke barkhā jab aa.egī
har biij se koñpal phūTegī
aur har koñpal phal lā.egī
sar par chhāyā chhatrī hogī
aur dhuup ghaTā ban jā.egī

jab fasl kaTī to kyā dekhā
kuchh dard ke TuuTe gajre the
kuchh zaḳhmī ḳhvāb the kāñToñ par
kuchh ḳhākistar se kajre the
aur duur ufuq ke sāgar meñ
kuchh Dolte Dūbte bajre the

ab paañv khaḌā.ūñ dhūl-bharī
aur jism pe jog kā cholā hai
sab sañgī sāthī bhed-bhare
koī maasa hai koī tolā hai
is taak meñ ye is ghaat meñ vo
har or Thagoñ kā Tolā hai

ab ghaaT na ghar dahlīz na dar
ab paas rahā hai kyā baabā
bas tan kī gaThrī baaqī hai
jā ye bhī tū le jā baabā
ham bastī chhoḌe jaate haiñ
tū apnā qarz chukā baabā
