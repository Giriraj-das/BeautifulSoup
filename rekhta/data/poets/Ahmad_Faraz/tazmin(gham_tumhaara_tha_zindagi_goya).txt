ġham tumhārā thā zindagī goyā
tum ko khoyā use nahīñ khoyā

fart-e-girya se jī na halkā ho
bas yahī soch kar nahīñ royā

ashk to ashk haiñ sharāb se bhī
maiñ ne ye dāġh-e-dil nahīñ dhoyā

maiñ vo kisht-e-nashāt kyoñ kāTūñ
jis ko maiñ ne kabhī nahīñ boyā

aabla aabla thī jaañ phir bhī
bār-e-hastī ko umr bhar Dhoyā

dīda-o-dil gavāh haiñ jānāñ
sukh se jaagā na chain se soyā

dūsrā koī saath ho ki na ho
tum mire paas hote ho goyā
