dard kī aag bujhā do ki abhī vaqt nahīñ
zaḳhm-e-dil jaag sake nashtar-e-ġham raqs kare
jo bhī sāñsoñ meñ ghulā hai use uryāñ na karo
chup bhī shola hai magar koī na ilzām dhare
aise ilzām ki ḳhud apne tarāshe hue but
jazba-e-kāvish-e-ḳhāliq ko nigūñ-sār kareñ
mū-qalam halqa-e-abrū ko banā de ḳhanjar
lafz nauhoñ meñ raqam mad.h-e-ruḳh-e-yār kareñ
raqs-e-mīnā se uThe naġhma-e-raqs-e-bismil
saaz ḳhud apne muġhannī ko gunahgār kareñ

marham-e-ashk nahīñ zaḳhm-e-talab kā chāra
ḳhuuñ bhī ro.o.ge to kis ḳhaak kī saj-dhaj hogī
kāñpte hāthoñ se TuuTī huī buniyādoñ par
jo bhī dīvār uThāoge vahī kaj hogī
koī patthar ho ki naġhma koī paikar ho ki rañg
jo bhī tasvīr banāoge apāhaj hogī
