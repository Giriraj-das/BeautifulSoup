dil sulag uThtā hai apne bām-o-dar ko dekh kar
phailne lagtī haiñ jab bhī shaam kī parchhā.iyāñ
is qadar vīrān lamhe is qadar sunsān raat
soch meñ gum haiñ ufuq se tā-ufuq pahnā.iyāñ
kis liye raushan karūñ dīvār-o-dar koī to ho
gung dīvāroñ meñ kyā hoñ anjuman-ārā.iyāñ

duur har shab jaag uThte haiñ ka.ī māh-o-nujūm
aag bhaḌkātī haiñ sang-o-ḳhisht kī rā'nā.iyāñ
rāstoñ se ḳhvāb-gāhoñ tak musalsal mauj-e-rang
jis tarah qaus-e-quzah kī TūTtī añgḌā.iyāñ
zaḳhm-e-nazzāra liye āñkhoñ meñ chup taktā rahā
go mirī nīñdeñ bhī mujh se le uḌiiñ shahnā.iyāñ

kal zarā sī der chamke the mire dīvār-o-dar
jhilmilā uTThī thiiñ merī ruuh kī gahrā.iyāñ
chand lamhoñ ke liye lau de uThā thā ik charāġh
aur damak uTThī thiiñ kuchh lamhe mirī tanhā.iyāñ
aaj itnā shor kyoñ hai ai mire bedard shahr
har nazar merī taraf hai is qadar rusvā.iyāñ
