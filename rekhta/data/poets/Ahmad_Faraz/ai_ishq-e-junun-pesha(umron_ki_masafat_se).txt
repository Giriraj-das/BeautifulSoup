umroñ kī masāfat se
thak-hār ga.e āḳhir
sab ahd aziyyat ke
bekār ga.e āḳhir
aġhyār kī bāñhoñ meñ
dildār ga.e āḳhir
ro kar tirī qismat ko
ġham-ḳhvār ga.e āḳhir

yuuñ zindagī guzregī
tā chand vafā-keshā
vo vādī-e-ulfat thī
yā koh-e-alam jo thā
sab madd-e-muqābil the
ḳhusrav thā ki jam jo thā

har raah meñ Tapkā hai
ḳhūnāba baham jo thā
rastoñ meñ luTāyā hai
vo besh ki kam jo thā
nai ranj-e-shikast-e-dil
nai jaan kā andesha
.
kuchh ahl-e-riyā bhī to
hamrāh hamāre the
rahrav the ki rahzan the
jo ruup bhī dhāre the kuchh sahl-talab bhī the
vo bhī hameñ pyāre the
apne the ki begāne
ham ḳhush the ki saare the

sau zaḳhm the nas nas meñ
ghāyal the rag-o-resha

jo jism kā īñdhan thā
gulnār kiyā ham ne
vo zahr ki amrit thā
jī bhar ke piyā ham ne
sau zaḳhm ubhar aa.e
jab dil ko siyā ham ne
kyā kyā na mohabbat kī
kyā kyā na jiyā ham ne
lo kuuch kiyā ghar se
lo jog liyā ham ne
jo kuchh thā diyā ham ne
aur dil se kahā ham ne
ruknā nahīñ darveshā
yuuñ hai ki safar apnā
thā ḳhvāb na afsāna
āñkhoñ meñ abhī tak hai
fardā kā parī-ḳhāna
sad-shukr salāmat hai
pindār-e-faqīrāna
is shahr-e-ḳhamoshī meñ
phir nāra-e-mastāna
ai himmat-e-mardāna
sad-ḳhārā-o-yak-tesha
ai ishq-e-junūñ-pesha
ai ishq-e-junūñ-pesha
