meñh barastā hai to dhartī kī nazar jhūmtī hai
phuul khilte haiñ to gulshan pe nikhār aatā hai
lekin ai jashn-e-bahārāñ ke na.e muntazimo
ḳhud-farebī se kahīñ dil ko qarār aatā hai

tum agar jashn-e-bahārāñ bhī kahoge is ko
maut ke ghaaT ye dhoka bhī utar jā.egā
bād-e-sarsar ko agar tum ne kahā mauj-e-nasīm
is se mausam meñ koī farq nahīñ aa.egā

ye gulistāñ ye gulistāñ meñ sisakte ġhunche
apne a.amāl ke parde meñ inheñ Dhāñp to lo
eqtidār aaj bhī sargarm-e-safar hai lekin
be-navāoñ ke irādoñ ko zarā bhāñp to lo

aaj insān kī azmat ne kiyā hai elaan
ḳhud-farebī se koī jī ko na bahalā.egā
jab tak ārā.ish-e-gulzār nahīñ ho jaatī
kisī koñpal kisī ġhunche ko na chain aa.egā

lekin ai jashn-e-bahārāñ ke na.e muntazimo
ye tamāshā hameñ be-kār nazar aatā hai
meñh barastā hai na dhartī kī nazar jhūmtī hai
phuul khilte haiñ na gulshan pe nikhār aatā hai
