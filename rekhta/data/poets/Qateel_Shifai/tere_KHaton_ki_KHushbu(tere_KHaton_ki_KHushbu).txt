tere ḳhatoñ kī ḳhushbū
hāthoñ meñ bas ga.ī hai sāñsoñ meñ rach rahī hai
ḳhvāboñ kī vus.atoñ meñ ik dhuum mach rahī hai
jazbāt ke gulistāñ mahkā rahī hai har sū
tere ḳhatoñ kī ḳhushbū
tere ḳhatoñ kī mujh par kyā kyā ināyateñ haiñ
be-mudda.ā karam hai bejā shikāyateñ haiñ
apne hī qahqahoñ par barsā rahī hai aañsū
tere ḳhatoñ kī ḳhushbū
terī zabān ban kar aksar mujhe sunā.e
bāteñ banī banā.ī jumle raTe-raTā.e
mujh par bhī kar chukī hai apnī vafā kā jaadū
tere ḳhatoñ kī ḳhushbū
samjhe haiñ kuchh usī ne ādāb chāhatoñ ke
sab ke liye vahī haiñ alqāb chāhatoñ ke
sab ke liye barābar phailā rahī hai baazū
tere ḳhatoñ kī ḳhushbū
apne sivā kisī ko maiñ jāntā nahīñ thā
suntā thā laakh bāteñ aur māntā nahīñ thā
ab ḳhud nikāl laa.ī begānagī ke pahlū
tere ḳhatoñ kī ḳhushbū
kyā jaane kis taraf ko chupke se muḌ chukī hai
gulshan ke par lagā kar sahrā ko uḌ chalī hai
rokā hazār maiñ ne aa.ī magar na qaabū
tere ḳhatoñ kī ḳhushbū
