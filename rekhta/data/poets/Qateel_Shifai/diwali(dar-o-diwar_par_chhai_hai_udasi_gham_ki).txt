dar-o-dīvār par chhā.ī hai udāsī ġham kī
mahv-e-hairat hai ḳhushī dīda-e-hairāñ kī tarah

koī jhoñkā koī aahaT koī āvāz nahīñ
raat vīrāñ hai kisī shahr-e-ḳhamoshāñ kī tarah

din Dhale dekh liyā thā koī uḌtā bādal
kunmunātī hai fazā mausam-e-bārāñ kī tarah

duur pardes kī rāhoñ meñ bhaTakte raahī
dil meñ phir yaad tirī aa.ī hai mehmāñ kī tarah

vo sar-e-shām dar-o-bām pe jalte dīpak
kyā mirī tarah tujhe yaad nahīñ aate haiñ

raushnī meñ vo nahā.e hue ujle manzar
kyā nigāhoñ meñ tirī aaj bhī lahrāte haiñ

kyā vo biite hue pur-nūr chahakte lamhe
aaj bhī dil meñ tire giit koī gaate haiñ

kyā tire ḳhvāb ġham-e-hāl ke vīrāne meñ
ab bhī maazī kā fasāna koī dohrāte haiñ

vo ujāle jo tirī tarah mujhe bhuul ga.e
duur se ab mirī fariyād nahīñ sun sakte

dil ke tāroñ ko bahut jam.a kiyā hai maiñ ne
vo magar naġhma-e-ehsās nahīñ ban sakte

mirī āvāz ko jazbāt kī dīvār ke paar
sun to sakte haiñ magar sar ko nahīñ dhun sakte

maiñ jo ro.uuñ bhī to ye vaqt ke andhe sāthī
kisī bikhre hue motī ko nahīñ chun sakte

dīp-mālā kī ye bechain bilaktī huī raat
us ke dāman meñ mire ashk-e-ravāñ palte haiñ

ham-safar koī nahīñ hai mirī tanhā.ī kā
chand saa.e haiñ jo hamrāh mire chalte haiñ

DabDabā.ī huī āñkhoñ meñ hai sāvan kī jhaḌī
aur dil meñ mire yādoñ ke shajar palte haiñ

dekh maiñ ne bhī manā.ī hai yahāñ dīvālī
mirī palkoñ pe bhī ashkoñ ke diye julte haiñ
