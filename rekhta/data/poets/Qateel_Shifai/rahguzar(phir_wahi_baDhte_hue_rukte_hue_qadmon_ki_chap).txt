phir vahī baḌhte hue rukte hue qadmoñ kī chaap
phir vahī sahmī huī simTī huī sargoshiyāñ
phir vahī bahkī huī mahkī huī sī āhaTeñ
phir vahī gaatī sī lahrātī sī kuchh madhoshiyāñ

zindagī tūfān thī sailāb thī bhauñchāl thī
vaqt phir bhī karvaToñ par karvaTeñ letā rahā
qāfile is raah par aate rahe jaate rahe
rāhbar sab ko masāfat kā sila detā rahā

vo tabassum jis ko rote haiñ ka.ī ujḌe suhāg
ban rahā hai ik lachaktā ḳhaar apne paañv meñ
vo nazar jo kal talak har jism ko Dastī rahī
aaj sustāne lagī hai maslahat kī chhāñv meñ

kitnī ummīdoñ ke madfan us ke hāthoñ ban chuke
kitne armānoñ ke lāshe us ne ḳhud kafnā.e haiñ
aah ye maqtal ki jis ke pāsbānī ke liye!
kitne mustaqbil fanā ke dosh par lahrā.e haiñ

kulfatoñ se tañg aa kar be-ḳhudī kī khoj meñ
qāfile is raah par aate raheñ jaate raheñ
rāhbar sab ko masāfat kā sila detā rahe
rāh-rau apne tajassus kā sila paate raheñ
