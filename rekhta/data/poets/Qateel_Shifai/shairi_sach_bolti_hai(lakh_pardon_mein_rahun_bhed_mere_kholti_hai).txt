laakh pardoñ meñ rahūñ bhed mire kholtī hai
shā.irī sach boltī hai
maiñ ne dekhā hai ki jab mirī zabāñ Doltī hai
shā.irī sach boltī hai
terā isrār ki chāhat mirī betāb na ho
vāqif is ġham se mirā halqa-e-ahbāb na ho
to mujhe zabt ke sahrāoñ meñ kyuuñ roltī hai
shā.irī sach boltī hai
ye bhī kyā baat ki chhup chhup ke tujhe pyaar karūñ
gar koī pūchh hī baiThe to maiñ inkār karūñ
jab kisī baat ko duniyā kī nazar taultī hai
shā.irī sach boltī hai
maiñ ne is fikr meñ kāTeñ ka.ī rāteñ ka.ī din
mire sheroñ meñ tirā naam na aa.e lekin
jab tirī saañs mirī saañs meñ ras gholtī hai
shā.irī sach boltī hai
tere jalvoñ kā hai par tirī mirī ek ek ġhazal
to mire jism kā saaya hai to katrā ke na chal
parda-dārī to ḳhud apnā hī bharam kholtī hai
shā.irī sach boltī hai
