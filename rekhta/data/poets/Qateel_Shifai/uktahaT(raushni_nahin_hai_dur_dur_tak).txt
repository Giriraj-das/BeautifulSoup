raushnī nahīñ hai duur duur tak
jaao mujh ko chhoḌ do
ḳhāmushī hai mai-kade se tuur tak
barbatoñ ko toḌ do
ye udaas raat kī siyāhiyāñ
niiñd aa ke Tal ga.ī
ye mire nasīb kī siyāhiyāñ
sham.a kab kī jal ga.ī
niiñd hai na chāñd hai na jaam hai
pyaas kyā bujhāoge
zindagī kī teġh be-niyām hai
aas kyā bañdhāoge
āsmāñ buland hai to kyā karūñ
haa.e merī pastiyāñ
kaash maiñ tumheñ kabhī dikhā sakūñ
kuchh ujaaḌ bastiyāñ
hasratoñ kā baaġh baaġh ujaḌ gayā
phuul ab khileñge kyā
ek ek ham-safar bichhaḌ gayā
dost ab mileñge kyā
mish.aleñ nahīñ to ye charāġh kyuuñ
raah bhuul jā.ūñgā
zindagī pe koī taaza daaġh kyuuñ
chaah bhuul jā.ūñgā
raushnī nahīñ hai duur duur tak
jaao mujh ko chhoḌ do
ḳhāmushī hai mai-kade se tuur tak
barbatoñ ko toḌ do
