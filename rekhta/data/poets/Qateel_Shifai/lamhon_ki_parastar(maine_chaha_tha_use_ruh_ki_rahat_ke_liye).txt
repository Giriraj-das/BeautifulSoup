maiñ ne chāhā thā use ruuh kī rāhat ke liye
aaj vo jaan kā āzār banī baiThī hai
merī ā.ankhoñ ne jise phuul se nāzuk samjhā
ab vo chaltī huī talvār banī baiThī hai
ham-safar ban ke jise naaz thā hamrāhī par
rahzanoñ kī vo taraf-dār banī baiThī hai
kisī afsāne kā kirdār banī baiThī hai
us kī ma.asūmiyat-e-dil pe bharosa thā mujhe
azm-e-sītā kī qasam ismat-e-maryam kī qasam
yaad haiñ us ke vo hañste hue aañsū mujh ko
ḳhanda-e-gul kī qasam girya-e-shabnam kī qasam
us ne jo kuchh bhī kahā maiñ ne vahī maan liyā
hukm-e-havvā kī qasam jazba-e-ādam kī qasam
paak thī ruuh mirī chashma-e-zamzam kī qasam
maiñ ne chāhā thā use dil meñ chhupā luuñ aise
jism meñ jaise lahū siip meñ jaise motī
umr bhar maiñ na jhapaktā kabhī apnī āñhkeñ
mere zānūñ pe vo sar rakh ke hamesha sotī
sham-e-yak-shab to samajhtā hai use ek jahāñ
kaash ho jaatī vo mere liye jīvan-jotī
dar-ba-dar us kī tamāzat na pareshāñ hotī
maiñ use le ke bahut duur nikal jā.ūñ magar
vo mirī raah meñ dīvār banī baiThī hai
zindagī bhar kī parastish use manzūr nahīñ
vo to lamhoñ kī parastār banī baiThī hai
maiñ ne chāhā thā use ruuh kī rāhat ke liye
vo magar jaan kā āzār banī baiThī hai
kisī afsāne kā kirdār banī baiThī hai
