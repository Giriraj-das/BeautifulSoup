sāñvle jism kī har qaus meñ lahrātā hai
muskurātī huī shāmoñ kā salonā jaadū

raqs kartī hai tire husn kī ra.anā.ī meñ
vādī-e-najd ke jhoñkoñ kī lajīlī ḳhushbū

ye tire dosh pe bal khā ke bikhartī zulfeñ
jaise ma.abad meñ sulagte hue sandal kā dhuāñ

jaise maġhmūm musavvir ke siyah-posh ḳhayāl
jaise mauhūm jazīroñ kī chhabelī pariyāñ

tū vo barsāt kī ghanghor ghaTā hai jis meñ
ek kaifiyat naġhmāt chhupī baiThī hai

dūdhiyā husn se uktā ke mirī nazroñ ne
jab bhī dekhā hai tire rañg kā bharpūr nikhār

guuñj uThī zehn meñ uḌte hue bhañvaroñ kī sadā
rach ga.ī ruuh meñ gaatī huī koyal kī pukār

kaun hai jis ne tirā zikr na chheḌā ho kabhī
ab to har bazm kā hai ek hī mauzū-e-suḳhan

koī detā hai laqab laila-e-be-mahmil kā
koī kahtā hai tujhe pyaar se kaalī nāgin

kaun sā lafz tire vāste ījād karūñ
sochtā huuñ tujhe kis naam se maiñ yaad karūñ
