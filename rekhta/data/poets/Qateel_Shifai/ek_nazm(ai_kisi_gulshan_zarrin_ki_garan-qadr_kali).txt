ai kisī gulshan zarrīñ kī garāñ-qadr kalī
apnī ujḌī huī mahkār chhupā le mujh se
ai kisī bistar-e-kam-ḳhvāb kī be-rañg shikan
apnā rauñdā huā kirdār chhupā le mujh se
ai kisī jannat-e-zar-fām se aane vaalī
apnā TuuTā huā pindār chhupā le mujh se

tū ne ik baar kahā thā mujhe tanhā.ī meñ
pyaar daulat kā parastār nahīñ ho saktā
zindagī hirs ke pahlū meñ nahīñ so saktī
jism rusvā sar-e-bāzār nahīñ ho saktā
valvale ruuh ke nīlām nahīñ ho sakte
husn zillat kā parastār nahīñ ho saktā
maslahat aaj magar jiit chukī hai tujh ko
koī kis muñh se kahe mūnis-o-ġham-ḳhvār tujhe
koī kis dil se kahe pyaar kī raanī tujh ko
koī kis tarah kahe paikar-e-īsār tujhe
tū ne bechī hai sar-e-ām javānī apnī
gudgudātī hai zar-o-sīm kī jhankār tujhe

ye tirā pyaar tire jism kā saudā hī sahī
ab tirī ruuh tire paas nahīñ aa.egī
ye tirā dil ki bhaTaktā hī chalā jaatā hai
is meñ ab shiddat-e-ehsās nahīñ aa.egī
tū ne har-chand garāñ nirḳh ye jalve beche
ye tijārat bhī tujhe raas nahīñ aa.egī

dekh us daur-e-jahāñ-soz ke vīrāne meñ
lazzat-e-jism ke tūfān ba-har-gām uThe
kyā yahī tujh ko sikhāyā hai nizām-e-zar ne
ki mohabbat kā janāza sahar-o-shām uThe
kyā yūñhī pyaar kī tauqīr huā kartī hai
ki mahaktī huī har saañs kā nīlām uThe

dekh is dahr meñ arbāb-e-havas ke hāthoñ
aabrū pyaar kī miTTī meñ milī jaatī hai
hirs kā shor fazāoñ meñ rachā jaatā hai
baat iḳhlās kī hoñToñ meñ silī jaatī hai
sādgī husn kā majrūh-e-tabassum ban kar
kisī jallād ke chehre pe khulī jaatī hai
tū ki ab tujh se mujhe koī sarokār nahīñ
ban ke tū kis ke liye ā.ina-rū aatī hai
ye numā.ish kī mohabbat ise maiñ jāntā huuñ
kyuuñ mire sāmne sahmī huī tū aatī hai
