ahbāb se chhup chhup ke bhī royā huuñ maiñ aksar
par aaj bharī bazm meñ
rone kā maza aur hī kuchh hai

ahbāb ko hairat ki mire qahqaha-bardār laboñ par
kyuuñ le ga.iiñ sabqat mirī bhīgī huī palkeñ
mire tapte hue aañsū

shāyad mire ahbāb ko ma.alūm nahīñ hai
iz.hār masarrat kabhī hotā hai jo ro kar
sau baar kā hañsnā bhī use chhū nahīñ saktā
aañsū haiñ vo motī
palkoñ ke sadaf se jo nikalte haiñ usī dam
jab dil ke samundar meñ
ḳhushī kā koī tūfān bapā ho
tūfān samā saktā nahīñ sirf hañsī meñ
aañsū hī use apnī tarāvaT meñ sameTeñ to sameTeñ
aañsū ki jasāmat meñ haiñ qatre se bhī kuchh kam
iz.hār masarrat meñ samundar se baḌe haiñ

behis mire ahbāb haiñ
kaash un ko batā.e koī hamdam
hāsil jo ḳhushī aaj huī hai mire dil ko
shāyad vo tabassum meñ sameTī hī na jaatī
hoñToñ pe tabassum bhī bahut ḳhuub hai lekin
āñkhoñ meñ tarashshoh kī fazā aur hī kuchh hai
us bazm meñ rone kā maza aur hī kuchh hai
