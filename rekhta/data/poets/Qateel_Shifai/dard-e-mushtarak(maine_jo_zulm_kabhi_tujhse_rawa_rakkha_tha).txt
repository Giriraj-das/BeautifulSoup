maiñ ne jo zulm kabhī tujh se ravā rakkhā thā
aaj usī zulm ke phande meñ giraftār huuñ maiñ
maiñ ne jo tiir tire haath se chhīnā thā kabhī
aaj usī tiir ke ghaav se nigūñ-sār huuñ maiñ
jis kī ḳhātir tirī zillat bhī gavārā thī mujhe
aaj usī ''paikar-e-ismat'' kā ḳhatā-kār huuñ maiñ
mirī ā.ankhoñ ne jise chāñd kahā thā kal tak
aaj usī sho.ala-e-parrāñ se araq-bār huuñ maiñ
tū na chāhe bhī to āfāq hañsegā mujh par
vaqt ke haath meñ TuuTī huī talvār huuñ maiñ

maiñ ne chāhā thā ki insān kī azmat ke liye
ek mazlūm javānī ko sahārā de duuñ
ek Thukrā.e hue pyaar ke sadme bāñTūñ
ek bhaTke hue raahī ko ishāra de duuñ
ek jhulse hue ehsās ko ThanDak baḳhshūñ
aur kaunain ko phir zauq-e-nazāra de duuñ

maiñ ne iḳhlās ke phūloñ se banā.e gajre
maiñ ne iḳhlās ke phūloñ se banā.e gajre
maiñ ne ehsās ke jhūloñ meñ jhulāyā us ko
maiñ ne roñdī huī rāhoñ pe bichhā.ī āñhkeñ
maiñ ne paiġhām sitāroñ kā sunāyā us ko
maiñ ne aflās ke dariyā kā tamavvuj pī kar
ik na.ī aas ke sāhil pe lagāyā us ko

aaj maiñ soch rahā huuñ shab-e-tanhā.ī meñ
kis qadar talḳh javānī kī luTī yādeñ haiñ
dekh is daur meñ aivān-e-mohabbat ke liye
kaisī kaisī ġham-o-andoh kī buniyādeñ haiñ
kal tire dīda-e-hairāñ se lahū phūTā thā
aaj mere lab-e-ḳhāmosh pe fariyādeñ haiñ

ye mohabbat ye vafā.eñ ye muravvat ye ḳhulūs
in ko sarmā.e ne be-kār banā rakkhā hai
husn aur husn ke har ek sanam-ḳhāne ko
zar-parastoñ ne jafākār banā rakkhā hai
aa ki us daur kā me.aar badalnā hai hameñ
jis ne har zehn ko bīmār banā rakkhā hai
aa ki us jins-e-girāñ-qadr ko bedār kareñ
jis ne ham sab ko ḳharīdār banā rakkhā hai
aa ki us fitna-e-zarposh ko uryāñ kar deñ
jis ne āfāq ko bāzār banā rakkhā hai
