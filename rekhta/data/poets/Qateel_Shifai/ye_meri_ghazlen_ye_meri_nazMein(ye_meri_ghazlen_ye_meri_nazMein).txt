ye merī ġhazleñ ye merī nazmeñ
jo maiñ ne tujh se bichhaḌ ke likkhīñ
unheñ koī chhāptā nahīñ hai

maiñ jab bhī tere firāq kā nauha likh ke lā.ūñ
suḳhan-shanāsoñ ko merā tarz-e-amal na bhaa.e
tirī mohabbat kā dard ho jis ġhazal meñ shāmil
kisī ko aisī ġhazal na bhaa.e
javāb aa.e
ki jaane vāloñ ko yaad karne se koī bhī fā.eda nahīñ hai
maiñ terī yādoñ ko gūñdh kar apnī hasratoñ meñ
tarāshtā huuñ agar tirā dil-navāz paikar
vo log dete haiñ mujh ko but-parastī kā ta.ana
juḌe haiñ jin ke diloñ meñ patthar
vahī sanam-gar
kareñ nasīhat butoñ pe marne se koī bhī fā.eda nahīñ hai
maiñ zikr kartā huuñ jab vasl kī rutoñ kā
to shahr ke saare pārsā mujh ko Tokte haiñ
ḳhilāf-e-aḳhlāq jin ke nazdīk hai mohabbat
vafāoñ se mujh ko rokte haiñ
kachokte haiñ
ki apnī izzat pe naam dharne se koī bhī fā.eda nahīñ hai
agar kabhī maiñ judā.iyoñ kā sabab batā.ūñ
to merī nazmoñ se ḳhauf khāne lageñ jarīde
samāj par ehtijāj karne kā haq jo māñgoñ
koī ye kah kar zabān sī de
likho qasīde
ki ḳhud ko yuuñ be-lagām karne se koī bhī fā.eda nahīñ hai
isī liye to habīb mere
ye merī ġhazleñ ye merī nazmeñ
jo maiñ ne tujh se bichhaḌ ke likhīñ
unheñ koī chhāptā nahīñ hai
