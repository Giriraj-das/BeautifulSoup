sandalīñ jism kī ḳhushbū se mahaktī huī raat
mujh se kahtī hai yahīñ aaj baserā kar le
gar tirī niiñd ujāloñ kī parastār nahīñ
apne ehsās pe zulfoñ kā añdherā kar le

maiñ ki din bhar kī chakā-chauñd se uktāyā huā
kisī ġhunche kī tarah dhuup meñ kumhlāyā huā
ik na.ī chhāñv meñ sustāne ko aa baiThā huuñ
gardish-e-dahr ke ālām se ghabrāyā huā

sochtā huuñ ki yahīñ aaj baserā kar luuñ

sub.h ke saath kaḌī dhuup khaḌī hai sar par
kyuuñ na is abr ko kuchh aur ghanerā kar luuñ
jaane ye raat akele meñ kaTe yā na kaTe
kyuuñ na kuchh der shabistāñ meñ añdherā kar luuñ

lekin is raat kī ye baat na baḌh jaa.e kahīñ
tujh se mil kar ye mire dil ko lagā hai dhaḌkā
raakh ho jā.ūñgā maiñ sub.h se pahle pahle
khul ke siine meñ jo ehsās kā sho.ala bhaḌkā
