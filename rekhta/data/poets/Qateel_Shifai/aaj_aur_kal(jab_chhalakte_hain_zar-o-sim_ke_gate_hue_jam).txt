jab chhalakte haiñ zar-o-sīm ke gaate hue jaam
ek zahrāb sā māhaul meñ ghul jaatā hai
kaañp uThtā hai tahī-dast javānoñ kā ġhurūr
husn jab resham-o-kam-ḳhvāb meñ tal jaatā hai

maiñ ne dekhā hai ki aflās ke sahrāoñ meñ
qāfile azmat-e-ehsās ke ruk jaate haiñ
bekasī garm nigāhoñ ko jhulas detī hai
dil kisī sho.ala-e-zartāb se phuk jaate haiñ

jin usūloñ se ibārat hai mohabbat kī asaas
un usūloñ ko yahāñ toḌ diyā jaatā hai
apnī sahmī huī manzil ke tahaffuz ke liye
rahguzāroñ meñ dhuāñ chhoḌ diyā jaatā hai

maiñ ne jo raaz zamāne se chhupānā chāhā!
tū ne āfāq pe us raaz kā dar khol diyā
merī bāñhoñ ne jo dekhe the sunahre sapne
tū ne sone kī tarāzū meñ unheñ tol diyā

aaj aflās ne khaa.ī hai zar-o-sīm se maat
is meñ lekin tire chilloñ kā koī dosh nahīñ
ye taġhayyur usī māhaul kā parvarda hai
apnī be-rañg tabāhī kā jise hosh nahīñ

rahguzāroñ ke dhundalke to zarā chhaT jaa.eñ
apne talvoñ se ye kāñTe bhī nikal jā.eñge
aaj aur kal kī masāfat ko zarā tai kar leñ
vaqt ke saath irāde bhī badal jā.eñge
