ek thā raaja mehdī alī ḳhaañ ek thī us kī raanī
raanī kī ik maañ thī ya.anī bachcha log kī naanī
karnā ḳhudā kā aisā huā ik roz koī ham-sāya
raaja ke darbār meñ ik chhoTī sī chuhiyā laayā
dekhā jab us chuhiyā ko hairān hue darbārī
piitī thī vo coca-cola khātī thī tarkārī
añgrezī meñ bāteñ kar ke filmī gaane gaatī
rang birañge Dance dikhā kar sab kā jī bahlātī
parde se ye manzar dekhā jab raanī kī maañ ne
sochā ham-sā.e se le le chuhiyā kisī bahāne
buḌhiyā ne sar piiTā apnā ḳhuub kiyā vāvailā
oḌh liyā phir vo dopaTTa rang thā jis kā mailā
kahne lagī chillā chillā kar raaja terī duhā.ī
ye hai merā chor ki is ne merī bhaiñs churā.ī
chhīn lo is se bhaiñseñ merī aur muñh par maaro chāñTā
dekho dekho suukh ke merī bhaiñseñ huī hai kāñTā
raaja mehñdī alī ḳhaañ jo the rājāoñ ke raaja
kaam na kuchh bhī karte āThoñ-pahar bajāte baajā
garaj ke bole o mardūd batā kyuuñ bhaiñs churā.ī
ham ne to us bhaiñs ke aage barsoñ biin bajā.ī
raaja kī ye baat sunī to kahne lagā ham-sāyā
jiye vo saas ki chuhiyā ko bhī jis ne bhaiñs banāyā
raaj hai terā is nagrī meñ ḳhuub sazā de mujh ko
aql baḌī yā bhaiñs bas itnī baat batā de mujh ko
