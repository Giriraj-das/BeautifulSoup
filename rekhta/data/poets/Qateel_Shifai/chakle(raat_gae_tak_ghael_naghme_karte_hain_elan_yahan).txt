raat ga.e tak ghā.el naġhme karte haiñ elaan yahāñ
ye duniyā hai sañg-diloñ kī koī nahīñ insān yahāñ
izzat vāloñ kī zillat kā sab se baḌā bāzār hai ye
chukte haiñ ġhairat ke saude bikte haiñ īmān yahāñ
bhiik meñ bhī māñgo to koī pyaar na Daale jholī meñ
bin māñge mil jaate haiñ rusvā.ī ke sāmān yahāñ
zar-dāroñ ko naġhmoñ meñ jab jism dikhā.ī detā hai
ek mahaktī sej pe akasr TūTtī hai har taan yahāñ
mamtā ke hoñToñ par jab chāñdī kī mohreñ lagtī haiñ
maañ ḳhud apnī beTī ko kar detī hai qurbān yahāñ
apnā ḳhuun hī baḌh kar apne ḳhuun kī bolī detā hai
kis ne kis par haath baḌhāyā koī nahīñ pahchān yahāñ
paap ke is mandir meñ kyā kyā bhaav batā.e rām-janī
shaam Dhale jab aan birājeñ sone ke bhagvān yahāñ
raat ga.e tak jaage sāñvlī kaale choroñ kī ḳhātir
aur agar inkār kare kahlā.e nā-farmān yahāñ
jhilmil kartī poshākoñ se chāhe badbū aatī ho
ḳhud jal kar mahfil ko ḳhushbū detā hai lobān yahāñ
