raushnī Duub ga.ī chāñd ne muñh Dhāñp liyā
ab koī raah dikhā.ī nahīñ detī mujh ko
mere ehsās meñ kohrām machā hai lekin
koī āvāz sunā.ī nahīñ detī mujh ko

raat ke haath ne kirnoñ kā galā ghūñT diyā
jaise ho jaa.e zamīñ-bos shivāla koī
ye ghaTā-Top añdherā ye ghanā sannāTā
ab koī giit hai baaqī na ujālā koī

jis ne chhup-chhup ke jalāyā mirī ummīdoñ ko
vo sulagtī huī ThanDak mire ghar tak pahuñchī
dekhte dekhte sailāb-e-havas phail gayā
mauj-e-pāyāb ubhar kar mire sar tak pahuñchī

mire tārīk gharauñde ko udāsī de kar
muskurāte haiñ darīchoñ meñ ishāre kyā kyā
uf ye ummīd kā madfan ye mohabbat kā mazār
is meñ dekhe haiñ tabāhī ke nazāre kyā kyā

jis ne ā.ankhoñ meñ sitāre se kabhī ghole the
aaj ehsās pe kājal sā bikherā us ne
jis ne ḳhud aa ke TaTolā thā mire siine ko
le liyā ġhair ke pahlū meñ baserā us ne

vo talavvun ki nahīñ jis kā Thikāna koī
us ke andāz-e-kuhan aaj na.e taur ke haiñ
vahī bebāk ishāre vahī bhaḌke hue giit
kal mire haath bike aaj kisī aur ke haiñ

vo mahaktā sā chahaktā sā ubaltā siina
us kī mī.ād hai do roz lipaTne ke liye
zulf bikhrī huī bikhrī to nahīñ rah saktī
phailtā hai koī saaya to simaTne ke liye
