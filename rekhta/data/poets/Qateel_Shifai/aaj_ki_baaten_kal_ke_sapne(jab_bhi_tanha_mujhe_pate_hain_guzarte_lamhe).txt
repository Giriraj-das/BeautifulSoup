jab bhī tanhā mujhe paate haiñ guzarte lamhe
terī tasvīr sī rāhoñ meñ bichhā jaate haiñ
maiñ ki rāhoñ meñ bhaTaktā hī chalā jaatā huuñ
mujh ko ḳhud merī nigāhoñ se chhupā jaate haiñ

mere bechain ḳhayāloñ pe ubharne vaalī
apne ḳhvāboñ se na bahlā merī tanhā.ī ko
jab tirī saañs mirī saañs meñ tahlīl nahīñ
kyā kareñgī mirī bāñheñ terī añgḌā.ī ko

jab ḳhayāloñ meñ tire jism ko chhū letā huuñ
zindagī sho.ala-e-māzī se jhulas jaatī hai
jab guzarnā huuñ ġham-e-hāl ke vīrāne se
mere ehsās kī nāgin mujhe Das jaatī hai

ham-safar tujh ko kahūñ yā tujhe rahzan samjhūñ
raah meñ lā ke mujhe chhoḌ diyā hai tū ne
ek vo din ki tirā pyaar basā thā dil meñ
ek ye vaqt ki dil toḌ diyā hai tū ne

maazī o haal kī tafrīq vo qurbat ye firāq
pyaar gulshan se chalā aayā hai zindānoñ meñ
be-zarī apnī sadāqat ko parakhtī hī rahī
tal gayā husn zar-o-sīm kī mīzānoñ meñ

ġhair se resham-o-kam-ḳhvāb kī rāhat pā kar
tū mujhe yaad bhī aa.egī to kyā aa.egī
ek mustaqbil-e-zarrīñ kī tijārat ke liye
tū mohabbat ke taqaddus ko bhī Thukrā.egī

aur maiñ pyaar kī taqdīs pe marne vaalā
dard ban kar tire ehsās meñ bas jā.ūñgā
vaqt aa.egā to iḳhlās kā bādal ban kar
terī jhulsī huī rātoñ pe baras jā.ūñgā
