mere ḳhvāboñ ke shabistāñ meñ ujālā na karo
ki bahut duur saverā nazar aatā hai mujhe
chhap ga.e haiñ mirī nazroñ se ḳhad-o-ḳhāl-e-hayāt
har taraf abr ghanerā nazar aatā hai mujhe
chāñd taare to kahāñ ab koī jugnū bhī nahīñ
kitnā shaffāf añdherā nazar aatā hai mujhe

koī tābinda kiran yuuñ mire dil par lapkī
jaise so.e hue mazlūm pe talvār uThe
kisī naġhme kī sadā guuñj ke yuuñ tharrā.ī
jaise TuuTī huī pāzeb se jhankār uThe
maiñ ne palkoñ ko uThāyā bhī to aañsū paa.e
mujh se ab ḳhaak javānī kā koī baar uThe

tum ne rātoñ meñ sitāre to TaTole hoñge
maiñ ne rātoñ meñ añdhere hī añdhere dekhe
tum ne ḳhvāboñ ke paristāñ to sajā.e hoñge
maiñ ne māhaul ke shab-rañg pharere dekhe
tum ne ik taar kī jhankār to sun lī hogī
maiñ ne gītoñ meñ udāsī ke basere dekhe

mire ġham-ḳhvār mire dost tumheñ kyā ma.alūm
zindagī maut ke mānind guzārī maiñ ne
ek bigḌī huī sūrat ke sivā kuchh bhī na thā
jab bhī hālāt kī tasvīr utārī maiñ ne
kisī aflāk-nashīñ ne mujhe dhutkār diyā
jab bhī rokī hai muqaddar kī savārī maiñ ne

mire ġham-ḳhvār mire dost tumheñ kyā ma.alūm!
