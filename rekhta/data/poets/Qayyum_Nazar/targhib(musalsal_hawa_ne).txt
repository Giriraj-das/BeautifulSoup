musalsal havā ne
sameTe haiñ pattoñ ke bikhre ḳhazāne
safede kī shāḳhoñ se tāroñ kā jhurmuT
mohabbat ke fitne kā jaadū jagāne
chalā aa rahā hai
añdhere meñ raushan
zamistāñ kī rātoñ kā yaḳh-basta joban
bhaḌakne lagā hai sulagtā tasavvur
tamannā kī īzā-parastī kā dāman
baḌhā jā rahā hai
ulajhne se hāsil
huī hai na āsān hogī ye mushkil
balā-ḳhez maujoñ ke raste meñ tanhā
khaḌā hai samundar kā sad-chāk sāhil
koī gā rahā hai
