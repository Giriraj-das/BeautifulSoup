raat dhundlī tīrgī namnāk ghaas
Thahrī Thahrī muzmahil phūloñ kī baas
tanhā udaas
baaġh kī dil-sard ḳhāmoshī se duur
an-ginat tāroñ kā be-tartīb nuur
sāmān-e-tūr
uTh rahī hai jaise mauj-e-nīm-tāb
kahkashāñ ye bārhā dekhā sarāb
manzil kā ḳhvāb
phuul kar apnī tamannā kā ma.aal
gosha-e-dil meñ vahī zohra-jamāl
laayā ḳhayāl
jis ne vā kī mujh pe chashm-e-iltifāt
mujh ko samjhā apnī saarī kā.enāt
har talḳh raat
aaj us kī dilkashī piTtī lakīr
us kī baḌhtī tīrgī kā ham-safīr
merā zamīr
dekhtā huuñ phir nujūm-e-ḳhush-ḳhirām
jaane kab tak legā mujh se intiqām
ye husn-e-bām
