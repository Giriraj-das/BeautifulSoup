ek be-kaif shaam ke bas meñ
reñgte saa.e ūñghtī rāheñ
chand sahme hue chahchahe aur maiñ
zindagī rañg-o-bū se begāna
sar-nigūñ dil-girafta aur udaas
aah is ke qahqahe aur maiñ
chāhtā huuñ guzar sakūñ ik baar
ārzūoñ ke chīstānoñ se
hoñ jahāñ lākhoñ chahchahe aur maiñ
har-nafas meñ ho naġhma-e-nāhīd
ḳhāk-e-pā ho merī bahār-ba-dosh
ye samāñ jāvedāñ rahe aur maiñ
dil-e-nākām kī tan-āsānī
ḳhanda-zan hai mire irādoñ par
varna dariyā-e-ġham bahe aur maiñ
jaane yūñhī raheñge ab kab tak
reñgte saa.e ūñghtī rāheñ
chand sahme hue chahchahe aur maiñ
