raat ke ḳhvāboñ kā ik turfa samāñ hotā hai
sub.h ke gūñjte āvāze se chauñk uThtā huuñ
saañs letā huuñ bahar-kaif gumāñ hotā hai
uñgliyāñ phertā huuñ apne badan par ab to
kārvāñ hosh kā yādoñ kā ravāñ hotā hai

ye nayā din hai magar vaqt kahāñ Thahrā hai
sāmne khūñTī se laTkā hai mirā garm libās
jis pe ḳhud-sāḳhta pābandiyoñ kā pahrā hai
jin ke saa.e meñ abhī mujh ko ravāñ honā hai
merī tahzīb kā har zaḳhm bahut gahrā hai

aur bhī jāgne vaale haiñ ḳhayāl aate haiñ
sochtā huuñ mirī sūrat kahīñ vo bhī uTh kar
dard sahte haiñ kabhī dard ko sahlāte haiñ
jaane kis jurm kī pādāsh meñ yuuñ ghultā huuñ
log to varna isī baat pe itrāte haiñ

duur be-dhyānī meñ ghaḌiyāl sadā detā hai
zehan dil jism har ik chiiz chamak uThtī hai
maar kar koḌe koī jaise uThā detā hai
Dar ke sab bhāgte haiñ khetoñ ko maidānoñ ko
vaqt bhaTke huoñ ko rah pe lagā detā hai

lahlahāte hue gandum ke sajīle paudo
muskurāte hue khetoñ ke muhāfiz peḌo
jhūmtī Tahniyoñ ko vajd meñ laate patto
mujh ko qudrat do ki maiñ tum ko sarāhūñ chāhūñ
shahr ke sehr ko toḌūñ tumheñ pālūñ dekhūñ
