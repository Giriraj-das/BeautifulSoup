ḳhāmosh huā bheḌoñ kā gallā chalte chalte mimyā kar
jā pahuñchā shāyad baaḌe meñ buusī raste meñ phailā kar
chup-chāp khaḌā hai duur udhar vo jañgal kaalī chīloñ kā
sarsabz pahāḌoñ ko pur-haul banāne vaalī chīloñ kā
āvāz nahīñ aatī ab jhiil kī jānib se murġhābī kī
sunsān fazā be-jān havā meñ larzāñ ruuh ḳhamoshī kī
yuuñ laa.ī dosh pe laash sī kyā rañgīñ din kī barbādī kī
ye shaam ye gahrī shaam ye har lahza baḌhtī huī tārīkī!
qudarat ke sukūt-e-mujassam kī is haibat-zā ārā.ish se
vaadī ke zarre zarre kī ham-āhañgī kī numā.ish se
har naqsh-e-shajar har fīl-numā patthar duniyā hai tilismoñ kī
had hī nahīñ aatī koī nazar us turfa-fusūñ kī qismoñ kī
har shai par ḳhvāb sā taarī hai aur maiñ huuñ sarf-e-be-ḳhvābī
lene hī nahīñ detī dam mujh ko merī fitrat-e-sīmābī
ai kaash kabhī kam kar saktī mere bhī dil kī betābī
ye shaam ye gahrī shaam ye har lahza baḌhtī huī tārīkī
maiñ masnūāt kā parvārda balki insān bhī masnūī
merā sāmān bhī masnūī merā īmān bhī masnūī
basne vaalā maidānoñ ke hañgāma-parvar shahroñ kā
be-rabt sukūñ se nā-vāqif aur shorīda-sar shahroñ kā
maiñ qudarat ke asrār-o-rumūz-e-pinhāñ se āgāh kahāñ
is andhyār ke athāh samundar kī mire dil meñ chaah kahāñ
aur mujh ko dikhātī hai nūr-e-haqīqat ke jalvaoñ kī raah kahāñ
ye shaam ye gahrī shaam ye har lahza baḌhtī huī tārīkī
ye manzar ḳhush-ā.ind to haiñ maiñ in se magar kyuuñ Dartā huuñ
kyuuñ in kī dil-āvezī ko vahshat-nāk tasavvur kartā huuñ
kyuuñ mujh ko mayassar sañg o shajar kā sā bhī sukūn-e-qalb nahīñ
kyuuñ merī duniyā is duniyā se jā ke basī hai duur kahīñ
kyuuñ maiñ ne Daalā hai apne hī jī ko aap halākat meñ
kyuuñ ho hī nahīñ jaatā maiñ ḳhud paivasta jahān-e-qudarat meñ
kyuuñ le hī nahīñ letī mujh ko apnī āġhosh kī vus.at meñ
ye shaam ye gahrī tārīkī ye har lahza baḌhtī huī tārīkī
