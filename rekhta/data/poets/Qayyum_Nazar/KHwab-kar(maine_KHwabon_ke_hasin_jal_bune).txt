maiñ ne ḳhvāboñ ke hasīñ jaal bune
chāñdnī shab kī bahāroñ meñ kabhī
sub.h ke phaile chanāroñ meñ kabhī
din ke hangāmoñ ke har pahlū meñ
shaam ke baḌhte hue jaadū meñ
maiñ ne jab chāhā na.e phuul chune
maiñ ne ḳhvāboñ ke hasīñ jaal bune
apne har ḳhvāb meñ paayā tum ko
maañd karte hue tāroñ ke diye
gungunāte hue chashmoñ ko liye
muskurāte hue paas aate hue
dām-e-āġhosh meñ rah jaate hue
maiñ ne yuuñ apnā banāyā tum ko
apne har ḳhvāb meñ paayā tum ko
ik girāñ lamhe kī rau meñ ik din
tum ko afsāna sunāyā apnā
raaz koī na chhupāyā apnā
apne ḳhvāboñ kī dikhā.ī duniyā
ārzūoñ se sajā.ī duniyā
husn-e-gul-rang kī zau meñ ik din
ik girāñ lamhe kī rau meñ ik din
tum ne kyā samjhā na jaanā barsoñ
maiñ fusūñ-sāz bahānoñ meñ rahā
dhyān ke lākhoñ Thikānoñ meñ rahā
har kaThin raah ko āsāñ dekhā
hasratoñ ko bhī ġhazal-ḳhvāñ dekhā
yaad aayā vo zamāna barsoñ
tum ne kyā samjhā na jaanā barsoñ
ab na vo ḳhvāb na vo bāteñ haiñ
tum bhī pahle se nahīñ ho shāyad
apnī fitrat se qarīñ ho shāyad
vaqt ne manzileñ kī haiñ kyā tai
mujh se begāna huī hai har shai
har taraf phailī siyah rāteñ haiñ
ab na vo ḳhvāb na vo bāteñ haiñ
