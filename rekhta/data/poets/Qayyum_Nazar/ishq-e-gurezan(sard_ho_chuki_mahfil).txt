sard ho chukī mahfil
aur tū ne parvāne
ḳhvāhishoñ se begāne
jaan se guzarne kā
khel hī nahīñ khelā
bujh gayā terā bhī dil
sard ho chukī mahfil
aadmī ko jiinā hai
ham-kanār-e-ġham ho kar
lutf-e-zindagī kho kar
aaj aur kal barsoñ
bebasī ke bal barsoñ
zahr-e-zīst piinā hai
aadmī ko jiinā hai
umr par na jā us kī
ye tavīl majbūrī
apnī asl se duurī
vaj.h-e-dard-e-hastī hai
nañg-e-nān-o-mastī hai
umr hai sazā us kī
umr par na jā us kī
dekh raat jaatī hai
uTh bhī jā lapak kar aa
ban-sañvar chamak kar aa
sub.h hone se pahle
maut hī se dil bahle
sham.a jhilmilātī hai
dekh raat jaatī hai
