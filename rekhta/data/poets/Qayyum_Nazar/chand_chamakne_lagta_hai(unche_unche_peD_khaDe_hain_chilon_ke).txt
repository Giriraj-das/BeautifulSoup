ūñche ūñche peḌ khaḌe haiñ chīloñ ke
kohsāroñ kī Dhalānoñ par jo nīche
dauḌī jaatī haiñ
chāñd se chehre vaalī nadī ke milne ko
chāroñ jānib chhā.ī chup ke pahlū se
dard kī sūrat uThne vaalī tez havā
gird-o-pesh se be-parvā
apnī rau ek hī lai maiñ gaatī hai
us kī ye begāna ravī dīvāna hī banātī hai
ik patthar par baiThā pahroñ ek hī samt meñ taktā huuñ
nīche dauḌī jaatī Dhalāneñ
jaise palaT kar aatī haiñ
chīloñ ke peḌoñ ke phungoñ se bhī ūñchā jaatī haiñ
pattoñ ke ab paiham raqs kī taal badaltī hai
maiñ hī shāyad
dard ke saaz pe apnā raag alāpe jaatā huuñ
jaane kab tak...
duur falak par chāñd chamakne lagtā hai
