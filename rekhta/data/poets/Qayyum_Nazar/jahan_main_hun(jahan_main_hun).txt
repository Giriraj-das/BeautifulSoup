jahāñ maiñ huuñ
hazāroñ ḳhvāhisheñ āsūdgī kī zindagī kā pairahan ban kar
mirī majbūriyoñ ko apne dāman meñ chhupātī haiñ
taḳhayyul kā jahāñ ābād gaahe kuchh na.e
lekin hazāroñ vaqt-ḳhurda ḳhush-nazar goshoñ kī zindānī
tilsmātī fazā meñ dilkashī kā nuur bhartā hai
inhī goshoñ meñ āvāra ḳhirāmī kī hikāyat
mujh ko kaif-e-sarmadī ke be-zabāñ lamhoñ kī
ra.anā.ī se ham-āġhosh kartī hai
shabāna roz kī jehd-e-musalsal se
anokhī azmatoñ ke dā.eroñ meñ lā ke nā-āsūdgī kī zindagī ko maiñ
kamāl-e-andāz istiġhnā se apnātā huuñ
apne jī meñ ye Thāne
koī us ko na jānegā
koī mujh ko na pā.egā
zamāne kī haqīqat meñ nigāhoñ ko
bhalā rokā kisī ne asal kī tag tak pahuñchne se
ye merī dil-girafta kaifiyat jis ne
piyā hai zindagī-bhar ḳhūn-e-rag-e-jāñ kā
barahna baat kahne par bhī mujh ko is tarah uryāñ nahīñ kartī
nigāh-e-ahl-e-dil meñ faash kartī haiñ mujhe jaise
mirī majbūriyāñ jin kī pyaas rañj-e-mahrūmī
tah-e-dāman lahū se apne sīñchā thā
