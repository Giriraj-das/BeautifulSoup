bārish dekhtī hai ki use kahāñ barasnā hai
aur dhuup jāntī hai ki use kahāñ nahīñ jaanā
magar vo jaatī hai aur shikār hotī hai
aur kāñToñ meñ phañs kar baT jaatī hai
aur ret ke zarroñ kī tarah
zamīn se uThā.ī nahīñ jaatī
raat samajhtī hai aur samajh kar ḳhāmosh rahtī hai
sirf apne konoñ par girheñ lagātī rahtī hai
aur kahtī hai
aa mil Dholan yaar kadī
kedāre ke tāne-bāne meñ
dekh to maiñ ne kyā bunā hai
ek phūlban! ek rās-ban
aur ab
dhāre dhāre chalī jaatī huuñ maiñ
ban biich utrūñ, kāñTe rañg duuñ?
dhāre dhāre bahī jaatī huuñ
aur bhed nahīñ paatī huuñ
na pal chhan kā
na yugoñ yugoñ ke antar kā
tum sundar gyānī shānt hue
mohe apnī siit karo svāmī
sab chiḌiyāñ ik sañg boltī haiñ
mohe apnī siit karo svāmī aur duur kahīñ uḌ jaatī haiñ
maiñ apne har ik kone par chālīs girheñ lagvātī huuñ
tan joñk joñk Dasvātī huuñ
aur dhuup ko ye ma.alūm nahīñ
kab mujh par saaya karnā hai! kab mujh ko raushan karnā hai
kab merī ḳhaak uḌānī hai
kab mere añg añg bharnā hai
maiñ gaThrī giile kapḌoñ kī
kis ghaaT mujhe ab dharnā hai!
