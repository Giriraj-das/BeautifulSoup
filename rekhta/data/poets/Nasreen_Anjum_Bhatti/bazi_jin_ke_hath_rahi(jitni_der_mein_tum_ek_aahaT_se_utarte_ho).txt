jitnī der meñ tum ek aahaT se utarte ho
aur saver se apnī palkeñ ikaTThī karte ho
utnī der meñ ek nazm ban chukī hotī hai
nazm jis kī āñkhoñ se lobān kī ḳhushbū aur palkoñ
se nam Tapaktā ho
aur vo apnī pahchān ke liye ḳhud apnā vasīla bane
lekin agar is ke ba.ad ke vasīle zyāda mo'tabar Thahreñ
to hairateñ afsos aur pachhtāve radd-e-duā
jab mohabbateñ insān se kam-tar havāloñ kī muhtāj ho jaa.eñ
to vo sīḌhiyāñ utar jaatī haiñ āsmān nahīñ rahtīñ
zamīn kā havāla mohabbat hai
aur vo jānvar zyāda achchhī tarah nibhā sakte haiñ
bahut qadīm se kiyā kavvoñ ne nahīñ batāyā ki apnā jurm
aur apnī āḳhirat ko miTTī se pardā-posh karo
aur kyā kutte e'tibār kī āḳhirī had nahīñ haiñ
jo kahte haiñ mere mahbūb so jaa! maiñ huuñ nā
maiñ huuñ naa!
zalzaloñ kī ḳhabar dene ke liye
maiñ terī musībat-zada nasl ko kahīñ se bhī DhūñD lā.ūñgā
agar terī mohabbat kī nishāniyāñ un ke hāthoñ kī uñgliyoñ meñ na bhī mileñ
vo tujhe zarūr mil jā.eñge
un ke haath aur baazū tere bhā.ī-bandoñ ne kaaT liye
lekin maiñ apne muñh kā nivālā unheñ de kar hī lauTūñgā
maiñ musībat ke sab dinoñ meñ tere saath huuñ
maiñ sag-e-dar huuñ mirī tujh se sagā.ī hai!
