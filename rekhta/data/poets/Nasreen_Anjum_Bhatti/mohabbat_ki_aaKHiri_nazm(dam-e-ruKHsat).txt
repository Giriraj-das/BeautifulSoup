dam-e-ruḳhsat
tape hue lahje meñ ḳhāmosh rahne vaalā
āñkhoñ tak sulag uThā hogā
us kī sāñsoñ se merā dam ruk gayā
aur merī hatheliyāñ dhaḌakne lagīñ
merā mard puure chāñd kī tarah mujh par chhā gayā
vo aag se murattab hai
mere añg añg meñ pighalne kī aarzū hai
us ke lams meñ mere ḳhamīr kī ḳhushbū kahāñ se samā ga.ī
ki maiñ apnī talāsh meñ us tak aa pahuñchī
us kī āñkhoñ meñ merī āñkheñ thiiñ
jab use mujh se judā kiyā gayā
vo darvāze se bāhar bhī darvāze ke andar thā
aur maiñ darvāze ke andar bhī darvāze se bāhar thī
