maġhribī sahrā ke kināre kundan ke phuul khilnā shurūa ho ga.e haiñ
mashriqī sahrā ke bīchoñ-bīch khaḌī sundarī kī naak kā lauñg murjhā gayā hai
ye kis tārīḳh ke aḳhbār kī ḳhabar hai
koī ishtihār hai kyā
dīvāroñ pe lakīreñ na Daalo miTāoge to tumhāre hī haath kaale hoñge
haañ khel khel meñ hī dallālī siikh jāoge ko.eloñ kā to bahāna hai
ko.ele chār-din aur dahak rahe haiñ
pañkhe mere dil meñ lage haiñ mujhe ab bhī sardī lagtī hai
barf kī vo Dalī pighaltī kyuuñ nahīñ jis kī ā.īne jaisī sat.h par
merā chehra bhī mujhe dikhā.ī kyuuñ nahīñ detā darmiyān kaun haa.il hai
garm larazte hue aañsū aur milne kī tā-hañg
āñsuoñ ke jhakole meñ hamāre chehre Dislocate ho ga.e haiñ
aur phir saañs se saañs na milī
dam meñ dam na aayā
rāñjhā rāñjhā kūkdī maiñ aape rāñjhan hoī
