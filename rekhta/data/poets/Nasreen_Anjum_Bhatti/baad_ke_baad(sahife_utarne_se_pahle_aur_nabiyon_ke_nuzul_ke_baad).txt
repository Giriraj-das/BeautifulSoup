sahīfe utarne se pahle aur nabiyoñ ke nuzūl ke ba.ad
haath se gire hue nivāloñ kī tarah hameñ kuttoñ ke aage Daal diyā jaatā rahā
is darmiyān, āñkhoñ ke nīche ham ne apne haath rakhe
ki vo paaoñ par na gir paḌeñ aur kāñch kā e'tibār jaatā rahe
mujhe aag se likh aur paanī se ugā
miTTī ke saath insāf maiñ ḳhud karūñgī
vo to qadam qadam kāñToñ kī baaḌ tak ḳhud chal kar ga.e
aag pahnāvā karte the jo log
aur jo akelā thā us ne sargoshī ījād kī
aur jis ne qabīla chāhā us ne chīḳheñ banā.īñ aur raat ke parindoñ meñ baañT diiñ
pardesī hue haath kūñjeñ pakaḌte rah ga.e
havā kā bichhaunā judā.ī kī uñgliyoñ ne bunā aur mohabbat karne vaale dil ne sameTā
kyā paañv jūtoñ ke liye bane the yā manziloñ ke liye?
phir thakan ne kis ke paañv toḌe
aur kaun asiir kiyā ki us se jūtoñ kī qīmat pūchhe aur insān ke bhaav batā.e
phir e'tibār ne kis ke Taḳhne kaaTe ki vo āsmān samet zamīn par aa rahe
ḳhudāvand! bhiil qabīle ke log gosht khānā kab sīkhe
jab un ke muñh ko ḳhuun aur dil ko ḳhauf-e-ḳhudā lag gayā
phir is ke ba.ad vo sar na uThā sake
āzādī sirf ek ThanDī saañs thī maqdūr-bhar
aur ġhulāmī! umr bhar kī roTiyāñ!!
