ḳhvāb-parast! ujālā na kar
merā ḳhuun safed aur rañg faq hai
mujhe nāḳhun se kured, aa chal ke kahīñ baiTheñ
bādshāh ke huzūr khaḌe khaḌe maiñ shal ho ga.ī
mom-battī kī tarah
mujhe alganī par Taañg de ki merī dohragī kā bojh
baan baTne vaale pe ho tujh par na ho
ḳhvāb-parast! mujhe jagā to le phir so jaanā
kyūñki nahīñ jaanā jis ne jo jaanā
bhiiḌ bahut hai aur begānagī us se bhī bahut
lekin meñ tujhe bahutoñ meñ se bhī DhūñD lūñgī
bā-mohabbat bā-īmān ḳhushbū darīcha darīcha phirī
aur kahtī thī sadiyoñ kā kahā
buuñd buuñd miTTī kashīd karne kā fan
kaho kah chuko
ḳhūñ-bahā anāroñ ke khet
poshīda ḳhazānoñ ke ḳhvāb
añgūThī pe mohr terī āñkheñ
aur tū hākim-e-shahr
mehrbāñ! mehrbāñ! mehrbāñ
azāb-e-zīst se hukm, rihā.ī kā de
ek mauqa mujhe jag-hañsā.ī kā de!
