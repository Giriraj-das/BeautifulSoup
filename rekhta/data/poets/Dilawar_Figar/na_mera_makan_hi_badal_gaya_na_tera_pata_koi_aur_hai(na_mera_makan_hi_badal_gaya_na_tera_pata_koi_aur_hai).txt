na mirā makāñ hī badal gayā na tirā pata koī aur hai
mirī raah phir bhī hai muḳhtalif tirā rāsta koī aur hai

pas-e-marg ḳhaak hue badan vo kafan meñ hoñ ki hoñ be-kafan
na mirī lahad koī aur hai na tirī chitā koī aur hai

vo jo mahr bahr-e-nikāh thā vo dulhan kā mujh se mizāh thā
ye to ghar pahuñch ke pata chalā mirī ahliya koī aur hai

mirī qātilā mirī laash se ye bayān lene ko aa.ī thī
na de mulzima ko sazā police mirī qātilā koī aur hai

jo sajā.ī jaatī hai raat ko vo hamārī bazm-e-ḳhayāl hai
jo saḌak pe hotā hai raat din vo mushā.era koī aur hai

kabhī 'mīr'-o-'dāġh' kī shā.irī bhī mo.āmla se hasīn thī
magar ab jo sher meñ hotā hai vo mo.āmla koī aur hai

tujhe kyā ḳhabar ki maiñ kis liye tujhe dekhtā huuñ kan-añkhiyoñ se
ki barāh-e-rāst nazāre meñ mujhe dekhtā koī aur hai

ye jo tītar aur chakor haiñ vahī pakḌeñ un ko jo chor haiñ
maiñ chakor-akor kā kyā karūñ mirī fāḳhta koī aur hai

mujhe maañ kā pyaar nahīñ milā magar is kā baap se kyā gila
mirī vālida to ye kahtī hai tirī vālida koī aur hai
