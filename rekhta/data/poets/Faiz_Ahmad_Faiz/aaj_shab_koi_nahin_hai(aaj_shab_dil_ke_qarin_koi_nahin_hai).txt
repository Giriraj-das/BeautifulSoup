aaj shab dil ke qarīñ koī nahīñ hai
aañkh se duur tilismāt ke dar vā haiñ ka.ī
ḳhvāb-dar-ḳhvāb mahallāt ke dar vā haiñ ka.ī
aur makīñ koī nahīñ hai,
aaj shab dil ke qarīñ koī nahīñ hai
koī naġhma, koī ḳhushbū, koī kāfir-sūrat
koī ummīd, koī aas musāfir-sūrat
koī ġham, koī kasak, koī shak, koī yaqīñ
koī nahīñ hai
aaj shab dil ke qarīñ koī nahīñ hai
tum agar ho, to mire paas ho yā duur ho tum
har ghaḌī sāya-gar-e-ḳhātir-e-ranjūr ho tum
aur nahīñ ho to kahīñ.. koī nahīñ, koī nahīñ hai
aaj shab dil ke qarīñ koī nahīñ hai
Tonight There Is No One
