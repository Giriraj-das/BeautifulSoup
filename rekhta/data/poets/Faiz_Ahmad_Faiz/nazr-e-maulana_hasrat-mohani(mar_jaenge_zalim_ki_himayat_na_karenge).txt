mar jā.eñge zālim kī himāyat na kareñge
ahrār kabhī tark-e-rivāyat na kareñge

kyā kuchh na milā hai jo kabhī tujh se milegā
ab tere na milne kī shikāyat na kareñge

shab biit ga.ī hai to guzar jā.egā din bhī
har lahza jo guzrī vo hikāyat na kareñge

ye faqr dil-e-zār kā ivazāna bahut hai
shāhī nahīñ māñgeñge vilāyat na kareñge

ham shaiḳh na leader na musāhib na sahāfī
jo ḳhud nahīñ karte vo hidāyat na kareñge
