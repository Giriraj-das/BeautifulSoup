jab se be-nūr huī haiñ sham.eñ
ḳhaak meñ DhūñDhtā phirtā huuñ na jaane kis jā
kho ga.ī haiñ mirī donoñ āñkheñ
tum jo vāqif ho batāo koī pahchān mirī
is tarah hai ki har ik rag meñ utar aayā hai
mauj-dar-mauj kisī zahr kā qātil dariyā
terā armān, tirī yaad liye jaan mirī
jaane kis mauj meñ ġhaltāñ hai kahāñ dil merā
ek pal Thahro ki us paar kisī duniyā se
barq aa.e mirī jānib yad-e-baizā le kar
aur mirī āñkhoñ ke gum-gashta guhar
jām-e-zulmat se siyah-mast
na.ī āñkhoñ ke shab-tāb guhar
lauTā de
ek pal Thahro ki dariyā kā kahīñ paaT lage
aur nayā dil merā
zahr meñ dhul ke, fanā ho ke
kisī ghaaT lage
phir pa.e-nazr na.e diida o dil le ke chalūñ
husn kī mad.h karūñ shauq kā mazmūn likkhūñ
Blackout
