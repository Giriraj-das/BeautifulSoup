tah-ba-tah dil kī kudūrat
merī āñkhoñ meñ umañD aa.ī to kuchh chāra na thā
chāra-gar kī maan lī
aur maiñ ne gard-ālūd āñkhoñ ko lahū se dho liyā
maiñ ne gard-ālūd āñkhoñ ko lahū se dho liyā
aur ab har shakl-o-sūrat
ālam-e-maujūd kī har ek shai
merī āñkhoñ ke lahū se is tarah ham-rañg hai
ḳhurshīd kā kundan lahū
mahtāb kī chāñdī lahū
sub.hoñ kā hañsnā bhī lahū
rātoñ kā ronā bhī lahū
har shajar mīnār-e-ḳhūñ har phuul ḳhūn-dīda hai
har nazar ik tār-e-ḳhūñ har aks ḳhūñ-bālīda hai
mauj-e-ḳhūñ jab tak ravāñ rahtī hai us kā surḳh rañg
jazba-e-shauq-e-shahādat dard, ġhaiz o ġham kā rañg
aur tham jaa.e to kajlā kar
faqat nafrat kā shab maut kā
har ik rañg ke mātam kā rañg
chāra-gar aisā na hone de
kahīñ se lā koī sailāb-e-ashk
āb-e-vazū
jis meñ dhul jaa.eñ to shāyad dhul sake
merī āñkhoñ merī gard-ālūd āñkhoñ kā lahū
