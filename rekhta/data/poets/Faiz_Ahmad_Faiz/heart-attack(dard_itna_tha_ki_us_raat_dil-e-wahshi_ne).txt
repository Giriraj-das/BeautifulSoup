dard itnā thā ki us raat dil-e-vahshī ne
har rag-e-jāñ se ulajhnā chāhā
har bun-e-mū se Tapaknā chāhā
aur kahīñ duur tire sahn meñ goyā
pattā pattā mire afsurda lahū meñ dhul kar
husn-e-mahtāb se āzurda nazar aane lagā
mere vīrāna-e-tan meñ goyā
saare dukhte hue reshoñ kī tanābeñ khul kar
silsila-vār patā dene lagīñ
ruḳhsat-e-qāfila-e-shauq kī tayyārī kā
aur jab yaad kī bujhtī huī sham.oñ meñ nazar aayā kahīñ
ek pal āḳhirī lamha tirī dildārī kā
dard itnā thā ki us se bhī guzarnā chāhā
ham ne chāhā bhī magar dil na Thaharnā chāhā
