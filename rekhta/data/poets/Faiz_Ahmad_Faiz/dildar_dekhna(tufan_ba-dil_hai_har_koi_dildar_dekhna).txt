tūfāñ ba-dil hai har koī dildār dekhnā
gul ho na jaa.e mish.al-e-ruḳhsār dekhnā
ātish ba-jāñ hai har koī sarkār dekhnā
lau de uThe na turra-e-tarrār dekhnā
jazb-e-musāfirān-e-rah-e-yār dekhnā
sar dekhnā, na sañg, na dīvār dekhnā
kū-e-jafā meñ qaht-e-ḳharīdār dekhnā
ham aa ga.e to garmi-e-bāzār dekhnā
us dil-navāz shahr ke atvār dekhnā
be iltifāt bolnā, bezār dekhnā
ḳhālī haiñ garche masnad o mimbar, nigūñ hai ḳhalq
ro.ab-e-qabā o haibat-e-dastār dekhnā
jab tak nasīb thā tirā dīdār dekhnā
jis samt dekhnā, gul-o-gulzār dekhnā
phir ham tamīz-e-roz-o-mah-o-sāl kar sakeñ
ai yād-e-yār phir idhar ik baar dekhnā
