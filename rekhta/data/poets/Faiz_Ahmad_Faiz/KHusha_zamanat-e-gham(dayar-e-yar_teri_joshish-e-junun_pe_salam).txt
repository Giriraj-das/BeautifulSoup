dayār-e-yār tirī joshish-e-junūñ pe salām
mire vatan tire dāmān-e-tār-tār kī ḳhair
rah-e-yaqīñ tirī afshān-e-ḳhak-o-ḳhūñ pe salām
mire chaman tire zaḳhmoñ ke lāla-zār kī ḳhair
har ek ḳhāna-e-vīrāñ kī tīrgī pe salām
har ek ḳhāk-basar, ḳhānumāñ-ḳharāb kī ḳhair
har ek kushta-e-nā-haq kī ḳhāmushī pe salām
har ek dīda-e-pur-nam kī āb-o-tāb kī ḳhair
ravāñ rahe ye rivāyat, ḳhushā zamānat-e-ġham
nashāt-e-ḳhatm-e-ġham-e-kā.enāt se pahle
har ik ke saath rahe daulat-e-amānat-e-ġham
koī najāt na paa.e najāt se pahle
sakūñ mile na kabhī tere pā-figāroñ ko
jamāl-e-ḳhūn-e-sar-e-ḳhār ko nazar na lage
amaañ mile na kahīñ tere jāñ-nisāroñ ko
jalāl-e-farq-e-sar-e-dār ko nazar na lage
