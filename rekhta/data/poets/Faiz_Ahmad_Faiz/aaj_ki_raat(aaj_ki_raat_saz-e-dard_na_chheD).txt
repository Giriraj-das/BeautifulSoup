aaj kī raat sāz-e-dard na chheḌ
dukh se bharpūr din tamām hue
aur kal kī ḳhabar kise ma.alūm
dosh-o-fardā kī miT chukī haiñ hudūd
ho na ho ab sahar kise ma.alūm
zindagī hech! lekin aaj kī raat
ezdiyyat hai mumkin aaj kī raat
aaj kī raat sāz-e-dard na chheḌ
ab na dohrā fasāna-hā-e-alam
apnī qismat pe sogvār na ho
fikr-e-fardā utaar de dil se
umr-e-rafta pe ashk-bār na ho
ahd-e-ġham kī hikāyateñ mat pūchh
ho chukīñ sab shikāyateñ mat pūchh
aaj kī raat sāz-e-dard na chheḌ
