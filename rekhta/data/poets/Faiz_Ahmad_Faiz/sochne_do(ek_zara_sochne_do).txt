ik zarā sochne do
is ḳhayābāñ meñ
jo is lahza bayābāñ bhī nahīñ
kaun sī shāḳh meñ phuul aa.e the sab se pahle
kaun be-rañg huī rañj-o-ta.ab se pahle
aur ab se pahle
kis ghaḌī kaun se mausam meñ yahāñ
ḳhuun kā qaht paḌā
gul kī shah-rag pe kaḌā
vaqt paḌā
sochne do
sochne do
ik zarā sochne do
ye bharā shahr jo ab vādi-e-vīrāñ bhī nahīñ
is meñ kis vaqt kahāñ
aag lagī thī pahle
is ke saf-basta darīchoñ meñ se kis meñ avval
zah huī surḳh shuāoñ kī kamāñ
kis jagah jot jagī thī pahle
sochne do
ham se us des kā tum naam o nishāñ pūchhte ho
jis kī tārīḳh na juġhrāfiya ab yaad aa.e
aur yaad aa.e to mahbūb-e-guzishta yaad aa.e
rū-ba-rū aane se jī ghabrā.e
haañ magar jaise koī
aise mahbūb yā mahbūba kā dil rakhne ko
aa nikaltā hai kabhī raat bitāne ke liye
ham ab us umr ko aa pahuñche haiñ jab ham bhī yūñhī
dil se mil aate haiñ bas rasm nibhāne ke liye
dil kī kyā pūchhte ho
sochne do
Let Me Think
