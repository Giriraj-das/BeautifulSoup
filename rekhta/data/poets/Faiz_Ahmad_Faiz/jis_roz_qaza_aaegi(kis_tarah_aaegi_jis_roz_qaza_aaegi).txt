kis tarah aa.egī jis roz qazā aa.egī
shāyad is tarah ki jis taur kabhī avval-e-shab
be-talab pahle-pahal marhamat-e-bosa-e-lab
jis se khulne lageñ har samt tilismāt ke dar
aur kahīñ duur se anjān gulāboñ kī bahār
yak-ba-yak sīna-e-mahtāb ko taḌpāne lage
shāyad is tarah ki jis taur kabhī āḳhir-e-shab
nīm-vā kaliyoñ se sarsabz sahar
yak-ba-yak hujra-e-mahbūb meñ lahrāne lage
aur ḳhāmosh darīchoñ se ba-hañgām-e-rahīl
jhanjhanāte hue tāroñ kī sadā aane lage

kis tarah aa.egī jis roz qazā aa.egī
shāyad is tarah ki jis taur tah-e-nok-e-sināñ
koī rag vāhima-e-dard se chillāne lage
aur qazzāq-e-sināñ-dast kā dhundlā saaya
az-karāñ-tā-ba-karāñ dahr pe mañDlāne lage
kis tarah aa.egī jis roz qazā aa.egī
ḳhvāh qātil kī tarah aa.e ki mahbūb-sifat
dil se bas hogī yahī harf-e-vidā.a kī sūrat
lillāhil-hamd ba-anjām-e-dil-e-dil-zadagāñ
kalma-e-shukr ba-nām-e-lab-e-shīrīñ-dahanāñ
