dil ke aivāñ meñ liye gul-shuda sham.oñ kī qatār
nūr-e-ḳhurshīd se sahme hue uktā.e hue
husn-e-mahbūb ke sayyāl tasavvur kī tarah
apnī tārīkī ko bheñche hue lipTā.e hue

ġhāyat-e-sūd-o-ziyāñ sūrat-e-āġhāz-o-ma.āl
vahī be-sūd-e-tajassus vahī bekār savāl
muzmahil sā.at-e-imroz kī be-rañgī se
yād-e-māzī se ġhamīñ dahshat-e-fardā se niDhāl
tishna afkār jo taskīn nahīñ paate haiñ
soḳhta ashk jo āñkhoñ meñ nahīñ aate haiñ
ik kaḌā dard ki jo giit meñ Dhaltā hī nahīñ
dil ke tārīk shagāfoñ se nikaltā hī nahīñ
aur uljhī huī mauhūm sī darbāñ kī talāsh
dasht o zindāñ kī havas chāk-e-girebāñ kī talāsh
