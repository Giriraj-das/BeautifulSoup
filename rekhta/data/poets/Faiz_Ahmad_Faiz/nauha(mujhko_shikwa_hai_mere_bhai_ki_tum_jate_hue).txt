mujh ko shikva hai mire bhaa.ī ki tum jaate hue
le ga.e saath mirī umr-e-guzishta kī kitāb
is meñ to merī bahut qīmtī tasvīreñ thiiñ
is meñ bachpan thā mirā aur mirā ahd-e-shabāb
is ke badle mujhe tum de ga.e jaate jaate
apne ġham kā ye damaktā huā ḳhūñ-rañg gulāb
kyā karūñ bhaa.ī ye e.azāz meñ kyūñ-kar pahnūñ
mujh se le lo mirī sab chaak qamīsoñ kā hisāb
āḳhirī baar hai lo maan lo ik ye bhī savāl
aaj tak tum se maiñ lauTā nahīñ māyūs-e-javāb
aa ke le jaao tum apnā ye damaktā huā phuul
mujh ko lauTā do mirī umr-e-guzishta kī kitāb
