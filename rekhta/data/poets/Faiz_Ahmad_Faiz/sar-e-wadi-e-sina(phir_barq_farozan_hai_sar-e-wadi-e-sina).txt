phir barq farozāñ hai sar-e-vādī-e-sīnā
phir rañg pe hai sho.ala-e-ruḳhsār-e-haqīqat
paiġhām-e-ajal dāvat-e-dīdār-e-haqīqat
ai dīda-e-bīnā
ab vaqt hai dīdār kā dam hai ki nahīñ hai
ab qāti-e-jāñ chāra-gar-e-kulfat-e-ġham hai
gulzār-e-iram partav-e-sahrā-e-adam hai
pindār-e-junūñ
hausla-e-rāh-e-adam hai ki nahīñ hai
phir barq farozāñ hai sar-e-vādī-e-sīnā, ai dīda-e-bīnā
phir dil ko musaffā karo, is lauh pe shāyad
mābain-e-man-o-tū nayā paimāñ koī utre
ab rasm-e-sitam hikmat-e-ḳhāsān-e-zamīñ hai
tā.īd-e-sitam maslahat-e-muftī-e-dīñ hai
ab sadiyoñ ke iqrār-e-itā.at ko badalne
lāzim hai ki inkār kā farmāñ koī utre
