aaj ke naam
aur
aaj ke ġham ke naam
aaj kā ġham ki hai zindagī ke bhare gulsitāñ se ḳhafā
zard pattoñ kā ban
zard pattoñ kā ban jo mirā des hai
dard kī anjuman jo mirā des hai
clerkoñ kī afsurda jānoñ ke naam
kirm-ḳhurda diloñ aur zabānoñ ke naam
post-manoñ ke naam
tāñge vāloñ kā naam
rail-bānoñ ke naam
kār-ḳhānoñ ke bhūke jiyāloñ ke naam
bādshāh-e-jahāñ vālī-e-mā-sivā, nā.eb-ul-allāh fil-arz
dahqāñ ke naam
jis ke Dhoroñ ko zālim hañkā le ga.e
jis kī beTī ko Daaku uThā le ga.e
haath bhar khet se ek añgusht paTvār ne kaaT lī hai
dūsrī māliye ke bahāne se sarkār ne kaaT lī hai
jis kī pag zor vāloñ ke pāñv-tale
dhajjiyāñ ho ga.ī hai
un dukhī maaoñ ke naam
raat meñ jin ke bachche bilakte haiñ aur
niiñd kī maar khaa.e hue bāzuoñ meñ sambhalte nahīñ
dukh batāte nahīñ
minnatoñ zāriyoñ se bahalte nahīñ

un hasīnāoñ ke naam
jin kī āñkhoñ ke gul
chilmanoñ aur darīchoñ kī beloñ pe be-kār khil khil ke
murjhā ga.e haiñ
un biyāhtāoñ ke naam
jin ke badan
be mohabbat riyā-kār sejoñ pe saj saj ke uktā ga.e haiñ
bevāoñ ke naam
kaTḌiyoñ aur galiyoñ mohalloñ ke naam
jin kī nāpāk ḳhāshāk se chāñd rātoñ
ko aa aa ke kartā hai aksar vazū
jin ke sāyoñ meñ kartī hai āh-o-bukā
āñchaloñ kī hinā
chūḌiyoñ kī khanak
kākuloñ kī mahak
ārzū-mand sīnoñ kī apne pasīne meñ julne kī bū

paḌhne vāloñ ke naam
vo jo as.hāb-e-tabal-o-alam
ke daroñ par kitāb aur qalam
kā taqāzā liye haath phailā.e
vo ma.asūm jo bhole-pan meñ
vahāñ apne nanhe charāġhoñ meñ lau kī lagan
le ke pahuñche jahāñ
baT rahe the ghaTā-Top be-ant rātoñ ke saa.e

un asīroñ ke naam
jin ke sīnoñ meñ fardā ke shab-tāb gauhar
jel-ḳhānoñ kī shorīda rātoñ kī sarsar meñ
jal jal ke anjum-numā hoga.e haiñ
aane vaale dinoñ ke safīroñ ke naam
vo jo ḳhushbū-e-gul kī tarah
apne paiġhām par ḳhud fidā hoga.e haiñ
