gulshan-e-yād meñ gar aaj dam-e-bād-e-sabā
phir se chāhe ki gul-afshāñ ho to ho jaane do
umr-e-rafta ke kisī taaq pe bisrā huā dard
phir se chāhe ki farozāñ ho to ho jaane do
jaise begāne se ab milte ho vaise hī sahī
aao do chaar ghaḌī mere muqābil baiTho
garche mil-baiTheñge ham tum to mulāqāt ke baa'd
apnā ehsās-e-ziyāñ aur ziyāda hogā
ham-suḳhan hoñge jo ham donoñ to har baat ke biich
an-kahī baat kā mauhūm sā parda hogā
koī iqrār na maiñ yaad dilā.ūñgā na tum
koī mazmūn vafā kā na jafā kā hogā
gard-e-ayyām kī tahrīr ko dhone ke liye
tum se goyā hoñ dam-e-dīd jo merī palkeñ
tum jo chāho to suno aur jo na chāho na suno
aur jo harf kareñ mujh se gurezāñ āñkheñ
tum jo chāho to kaho aur jo na chāho na kaho
