aaj ke din na pūchho mire dosto
duur kitne haiñ ḳhushiyāñ manāne ke din
khul ke hañsne ke din giit gaane ke din
pyaar karne ke din dil lagāne ke din

aaj ke din na pūchho mire dosto
zaḳhm kitne abhī baḳht-e-bismil meñ haiñ
dasht kitne abhī rāh-e-manzil meñ haiñ
tiir kitne abhī dast-e-qātil meñ haiñ

aaj kā din zubūñ hai mire dosto
aaj ke din to yuuñ hai mire dosto
jaise dard-o-alam ke purāne nishāñ
sab chale sū-e-dil kārvāñ kārvāñ
haath siine pe rakkho to har ustuḳhāñ
se uThe nāla-e-al-amāñ al-amāñ

aaj ke din na pūchho mire dosto
kab tumhāre lahū ke darīda alam
farq-e-ḳhurshīd-e-mahshar pe hoñge raqam
az-karāñ tā-karāñ kab tumhāre qadam
le ke uTThegā vo bahr-e-ḳhūñ yam ba yam
jis meñ dhul jā.egā aaj ke din kā ġham

saare dard-o-alam saare jaur-o-sitam
duur kitnī hai ḳhurshīd-e-mahshar kī lau
aaj ke din na pūchho mire dosto
