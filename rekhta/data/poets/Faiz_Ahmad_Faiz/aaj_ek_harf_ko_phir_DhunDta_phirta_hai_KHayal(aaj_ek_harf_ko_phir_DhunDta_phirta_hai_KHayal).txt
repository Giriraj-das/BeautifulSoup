aaj ik harf ko phir DhūñDtā phirtā hai ḳhayāl
madh bharā harf koī zahr bharā harf koī
dil-nashīñ harf koī qahr bharā harf koī
harf-e-ulfat koī dildār-e-nazar ho jaise
jis se miltī hai nazar bosa-e-lab kī sūrat
itnā raushan ki sar-e-mauja-e-zar ho jaise
sohbat-e-yār meñ āġhāz-e-tarab kī sūrat
harf-e-nafrat koī shamshīr-e-ġhazab ho jaise
tā-abad shahr-e-sitam jis se tabah ho jaa.eñ
itnā tārīk ki shamshān kī shab ho jaise
lab pe lā.ūñ to mire hoñT siyah ho jaa.eñ

aaj har sur se har ik raag kā naatā TuuTā
DhūñDtī phirtī hai mutrib ko phir us kī āvāz
joshish-e-dard se majnūñ ke garebāñ kī tarah
chāk-dar-chāk huā aaj har ik parda-e-sāz
aaj har mauj-e-havā se hai savālī ḳhilqat
lā koī naġhma koī saut tirī umr darāz
nauha-e-ġham hī sahī shor-e-shahādat hī sahī
sūr-e-mahshar hī sahī bāñg-e-qayāmat hī sahī
