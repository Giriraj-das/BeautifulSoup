phir phurere ban ke mere tan-badan kī dhajjiyāñ
shahr ke dīvār-o-dar ko rañg pahnāne lagīñ
phir kaf-ālūda zabāneñ mad.h o zam kī qumchiyāñ
mere zehn o gosh ke zaḳhmoñ pe barsāne lagīñ

phir nikal aa.e havasnākoñ ke raqsāñ tā.ife
dardmañd-e-ishq par ThaTThe lagāne ke liye
phir duhal karne lage tashhīr-e-iḳhlās-o-vafā
kushta-e-sidq-o-safā kā dil jalāne ke liye

ham ki haiñ kab se dar-e-ummīd ke daryūza-gar
ye ghaḌī guzrī to phir dast-e-talab phailā.eñge
kūcha o bāzār se phir chun ke reza reza ḳhvāb
ham yūñhī pahle kī sūrat joḌne lag jā.eñge
