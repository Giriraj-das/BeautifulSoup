motī ho ki shīsha jaam ki dur
jo TuuT gayā so TuuT gayā
kab ashkoñ se juḌ saktā hai
jo TuuT gayā so chhūT gayā

tum nāhaq TukḌe chun chun kar
dāman meñ chhupā.e baiThe ho
shīshoñ kā masīhā koī nahīñ
kyā aas lagā.e baiThe ho

shāyad ki inhīñ TukḌoñ meñ kahīñ
vo sāġhar-e-dil hai jis meñ kabhī
sad-nāz se utrā kartī thī
sahbā-e-ġham-e-jānāñ kī parī

phir duniyā vāloñ ne tum se
ye sāġhar le kar phoḌ diyā
jo mai thī bahā dī miTTī meñ
mehmān kā shahpar toḌ diyā

ye rañgīñ reze haiñ shāyad
un shoḳh bilorīñ sapnoñ ke
tum mast javānī meñ jin se
ḳhalvat ko sajāyā karte the

nādārī daftar bhuuk aur ġham
un sapnoñ se Takrāte rahe
be-rahm thā chaumukh pathrāo
ye kāñch ke Dhāñche kyā karte

yā shāyad in zarroñ meñ kahīñ
motī hai tumhārī izzat kā
vo jis se tumhāre ijz pe bhī
shamshād-qadoñ ne rashk kiyā

is maal kī dhun meñ phirte the
tājir bhī bahut rahzan bhī ka.ī
hai chor-nagar yaañ muflis kī
gar jaan bachī to aan ga.ī

ye sāġhar shīshe lāl-o-gohar
sālim hoñ to qīmat paate haiñ
yuuñ TukḌe TukḌe hoñ to faqat
chubhte haiñ lahū rulvāte haiñ

tum nāhaq shīshe chun chun kar
dāman meñ chhupā.e baiThe ho
shīshoñ kā masīhā koī nahīñ
kyā aas lagā.e baiThe ho

yādoñ ke girebānoñ ke rafū
par dil kī guzar kab hotī hai
ik baḳhiya udheḌā ek siyā
yuuñ umr basar kab hotī hai

is kār-gah-e-hastī meñ jahāñ
ye sāġhar shīshe Dhalte haiñ
har shai kā badal mil saktā hai
sab dāman pur ho sakte haiñ

jo haath baḌhe yāvar hai yahāñ
jo aañkh uThe vo baḳhtāvar
yaañ dhan-daulat kā ant nahīñ
hoñ ghaat meñ Daaku laakh magar

kab lūT-jhapaT se hastī kī
dokāneñ ḳhālī hotī haiñ
yaañ parbat-parbat hiire haiñ
yaañ sāgar sāgar motī haiñ

kuchh log haiñ jo is daulat par
parde laTkāte phirte haiñ
har parbat ko har sāgar ko
nīlām chaḌhāte phirte haiñ

kuchh vo bhī haiñ jo laḌ bhiḌ kar
ye parde noch girāte haiñ
hastī ke uThā.ī-gīroñ kī
har chaal uljhā.e jaate haiñ

in donoñ meñ ran paḌtā hai
nit bastī-bastī nagar-nagar
har baste ghar ke siine meñ
har chaltī raah ke māthe par

ye kālak bharte phirte haiñ
vo jot jagāte rahte haiñ
ye aag lagāte phirte haiñ
vo aag bujhāte rahte haiñ

sab sāġhar shīshe lāl-o-gohar
is baazī meñ bad jaate haiñ
uTTho sab ḳhālī hāthoñ ko
is ran se bulāve aate haiñ
