gaḌī haiñ kitnī salībeñ mire darīche meñ
har ek apne masīhā ke ḳhuuñ kā rañg liye
har ek vasl-e-ḳhudā-vand kī umañg liye

kisī pe karte haiñ abr-e-bahār ko qurbāñ
kisī pe qatl mah-e-tābnāk karte haiñ
kisī pe hotī hai sarmast shāḳh-sār-e-do-nīm
kisī pe bād-e-sabā ko halāk karte haiñ

har aa.e din ye ḳhudāvandagān-e-mehr-o-jamāl
lahū meñ ġharq mire ġham-kade meñ aate haiñ
aur aa.e din mirī nazroñ ke sāmne un ke
shahīd jism salāmat uThā.e jaate haiñ
