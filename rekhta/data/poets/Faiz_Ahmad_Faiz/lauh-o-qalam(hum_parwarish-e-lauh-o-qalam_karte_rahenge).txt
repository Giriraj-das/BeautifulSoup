ham parvarish-e-lauh-o-qalam karte raheñge
jo dil pe guzartī hai raqam karte raheñge

asbāb-e-ġham-e-ishq baham karte raheñge
vīrāni-e-daurāñ pe karam karte raheñge

haañ talḳhī-e-ayyām abhī aur baḌhegī
haañ ahl-e-sitam mashq-e-sitam karte raheñge

manzūr ye talḳhī ye sitam ham ko gavārā
dam hai to mudāvā-e-alam karte raheñge

mai-ḳhāna salāmat hai to ham surḳhī-mai se
taz.īn-e-dar-o-bām-e-haram karte raheñge

baaqī hai lahū dil meñ to har ashk se paidā
rañg-e-lab-o-ruḳhsār-e-sanam karte raheñge

ik tarz-e-taġhāful hai so vo un ko mubārak
ik arz-e-tamannā hai so ham karte raheñge
