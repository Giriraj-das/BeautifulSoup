tujh ko kitnoñ kā lahū chāhiye ai arz-e-vatan
jo tire āriz-e-be-rañg ko gulnār kareñ
kitnī aahoñ se kaleja tirā ThanDā hogā
kitne aañsū tire sahrāoñ ko gulzār kareñ

tere aivānoñ meñ purze hue paimāñ kitne
kitne va.ade jo na āsūda-e-iqrār hue
kitnī āñkhoñ ko nazar khā ga.ī bad-ḳhvāhoñ kī
ḳhvāb kitne tirī shah-rāhoñ meñ sañgsār hue

''balā-kashān-e-mohabbat pe jo huā so huā
jo mujh pe guzrī mat us se kaho, huā so huā
mabādā ho koī zālim tirā garebāñ-gīr
lahū ke daaġh tū dāman se dho, huā so huā''

ham to majbūr-e-vafā haiñ magar ai jān-e-jahāñ
apne ushshāq se aise bhī koī kartā hai
terī mahfil ko ḳhudā rakkhe abad tak qaa.em
ham to mehmāñ haiñ ghaḌī bhar ke hamārā kyā hai
