aa ki vābasta haiñ us husn kī yādeñ tujh se
jis ne is dil ko parī-ḳhāna banā rakkhā thā
jis kī ulfat meñ bhulā rakkhī thī duniyā ham ne
dahr ko dahr kā afsāna banā rakkhā thā

āshnā haiñ tire qadmoñ se vo rāheñ jin par
us kī mad.hosh javānī ne ināyat kī hai
kārvāñ guzre haiñ jin se usī rānā.ī ke
jis kī in āñkhoñ ne be-sūd ibādat kī hai

tujh se khelī haiñ vo mahbūb havā.eñ jin meñ
us ke malbūs kī afsurda mahak baaqī hai
tujh pe barsā hai usī baam se mahtāb kā nuur
jis meñ biitī huī rātoñ kī kasak baaqī hai

tū ne dekhī hai vo peshānī vo ruḳhsār vo hoñT
zindagī jin ke tasavvur meñ luTā dī ham ne
tujh pe uTThī haiñ vo khoī huī sāhir āñkheñ
tujh ko ma.alūm hai kyuuñ umr gañvā dī ham ne

ham pe mushtarka haiñ ehsān ġham-e-ulfat ke
itne ehsān ki ginvā.ūñ to ginvā na sakūñ
ham ne is ishq meñ kyā khoyā hai kyā sīkhā hai
juz tire aur ko samjhā.ūñ to samjhā na sakūñ

ājizī sīkhī ġharīboñ kī himāyat sīkhī
yās-o-hirmān ke dukh-dard ke ma.anī sīkhe
zer-dastoñ ke masā.ib ko samajhnā sīkhā
sard aahoñ ke ruḳh-e-zard ke ma.anī sīkhe

jab kahīñ baiTh ke rote haiñ vo bekas jin ke
ashk āñkhoñ meñ bilakte hue so jaate haiñ
nā-tavānoñ ke nivāloñ pe jhapaTte haiñ uqaab
baazū tole hue mañDlāte hue aate haiñ

jab kabhī biktā hai bāzār meñ mazdūr kā gosht
shāh-rāhoñ pe ġharīboñ kā lahū bahtā hai
aag sī siine meñ rah rah ke ubaltī hai na pūchh
apne dil par mujhe qaabū hī nahīñ rahtā hai
