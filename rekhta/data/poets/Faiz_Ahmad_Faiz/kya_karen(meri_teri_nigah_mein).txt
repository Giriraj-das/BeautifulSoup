mirī tirī nigāh meñ
jo laakh intizār haiñ
jo mere tere tan-badan meñ
laakh dil-figār haiñ
jo merī terī uñgliyoñ kī be-hisī se
sab qalam nazār haiñ
jo mere tere shahr kī
har ik galī meñ
mere tere naqsh-e-pā ke be-nishāñ mazār haiñ
jo merī terī raat ke
sitāre zaḳhm zaḳhm haiñ
jo merī terī sub.h ke
gulāb chaak chaak haiñ
ye zaḳhm saare be-davā
ye chaak saare be-rafū
kisī pe raakh chāñd kī
kisī pe os kā lahū
ye hai bhī yā nahīñ, batā
ye hai, ki mahz jaal hai
mire tumhāre ankabūt-e-vahm kā bunā huā
jo hai to is kā kyā kareñ
nahīñ hai to bhī kyā kareñ
batā, batā,
batā, batā
In Your Eyes and Mine
