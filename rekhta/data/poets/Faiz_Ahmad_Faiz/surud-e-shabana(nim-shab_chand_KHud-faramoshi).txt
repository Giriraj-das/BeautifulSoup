nīm-shab chāñd ḳhud-farāmoshī
mahfil-e-hast-o-būd vīrāñ hai
paikar-e-iltijā hai ḳhāmoshī
bazm-e-anjum fasurda-sāmāñ hai
ābshār-e-sukūt jaarī hai
chār-sū be-ḳhudī sī taarī hai
zindagī juzv-e-ḳhavāb hai goyā
saarī duniyā sarāb hai goyā
so rahī hai ghane daraḳhtoñ par!
chāñdnī kī thakī huī āvāz
kahkashāñ nīm-vā nigāhoñ se
kah rahī hai hadīs-e-shauq-e-niyāz
sāz-e-dil ke ḳhamosh tāroñ se
chhan rahā hai ḳhumār-e-kaif-āgīñ
aarzū ḳhvāb terā rū-e-hasīñ
