ab bazm-e-suḳhan sohbat-e-lab-soḳhtagāñ hai
ab halqa-e-mai tā.efā-e-be-talabāñ hai
ghar rahiye to vīrāni-e-dil khāne ko aave
rah chaliye to har gaam pe ġhauġhā-e-sagāñ hai
paivand-e-rah-e-kūcha-e-zar chashm-e-ġhazālāñ
pābos-e-havas afsar-e-shamshād-qadāñ hai
yaañ ahl-e-junūñ yak-ba-digar dast-o-girebāñ
vaañ jaish-e-havas teġh-ba-kaf darpa-e-jāñ hai
ab sāhab-e-insāf hai ḳhud tālib-e-insāf
mohr us kī hai mīzān ba-dast-e-digrāñ hai
ham sahal-talab kaun se farhād the lekin
ab shahr meñ tere koī ham sā bhī kahāñ hai
