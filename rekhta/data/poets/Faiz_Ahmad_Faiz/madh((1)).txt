(1)
kas tarah bayāñ ho tirā pairā-e-taqrīr
goyā sar-e-bātil pe chamakne lagī shamshīr
vo zor hai ik lafz idhar nutq se niklā
vaañ sīna-e-aġhyār meñ paivast hue tiir
garmī bhī hai ThanDak bhī ravānī bhī sakūñ bhī
tāsīr kā kyā kahiye hai tāsīr hī tāsīr
e.ajāz usī kā hai ki arbāb-e-sitam kī
ab tak koī anjām ko pahuñchī nahīñ tadbīr
atrāf-e-vatan meñ huā haq baat kā shohra
har ek jagah makr-o-riyā kī huī tash.hīr
raushan hue ummīd se ruḳh ahl-e-vafā ke
peshānī-e-ādā pe siyāhī huī tahrīr
(2)
hurriyat-e-ādam kī rah-e-saḳht ke rah-gīr
ḳhātir meñ nahīñ laate ḳhayāl-e-dam-e-ta.azīr
kuchh nañg nahīñ ranj-e-asīrī ki purānā
mardān-e-safā-kesh se hai rishtā-e-zanjīr
kab dabdaba-e-jabr se dabte haiñ ki jin ke
īmān o yaqīñ dil meñ kiye rahte haiñ tanvīr
ma.alūm hai un ko ki rihā hogī kasī din
zālim ke girāñ haath se mazlūm kī taqdīr
āḳhir ko sar-afrāz huā karte haiñ ahrār
āḳhir ko girā kartī hai har jaur kī ta.amīr
har daur meñ sar hote haiñ qasr-e-jam-o-dārā
har ahd meñ dīvār-e-sitam hotī hai tasḳhīr
har daur meñ mal.ūn shaqāvat hai 'shimar' kī
har ahd meñ mas.ūd hai qurbānī-e-shabbīr
(3)
kartā hai qalam apne lab o nutq kī tathīr
pahuñchī hai sar-e-haraf-e-duā ab mirī tahrīr
har kaam meñ barkat ho har ik qaul meñ quvvat
har gaam pe ho manzil-e-maqsūd qadam-gīr
har lahza tirā tāle-e-iqbāl sivā ho
har lahza madad-gār ho tadbīr kī taqdīr
har baat ho maqbūl, har ik bol ho baalā
kuchh aur bhī raunaq meñ baḌhe shola-e-taqrīr
har din ho tirā lutf-e-zabāñ aur ziyāda
allāh kare zor-e-bayāñ aur ziyāda
