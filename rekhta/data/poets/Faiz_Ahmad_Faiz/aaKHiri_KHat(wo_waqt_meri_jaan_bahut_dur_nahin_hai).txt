vo vaqt mirī jaan bahut duur nahīñ hai
jab dard se ruk jā.eñgī sab ziist kī rāheñ
aur had se guzar jā.egā andoh-e-nihānī
thak jā.eñgī tarsī huī nākām nigāheñ
chhin jā.eñge mujh se mire aañsū mirī aaheñ
chhin jā.egī mujh se mirī be-kār javānī

shāyad mirī ulfat ko bahut yaad karogī
apne dil-e-māsūm ko nāshād karogī
aaogī mirī gor pe tum ashk bahāne
nau-ḳhez bahāroñ ke hasīñ phuul chaḌhāne

shāyad mirī turbat ko bhī Thukrā ke chalogī
shāyad mirī be-sūd vafāoñ pe hañsogī
is vaz-e-karam kā bhī tumheñ paas na hogā
lekin dil-e-nākām ko ehsās na hogā

al-qissa ma.āl-e-ġham-e-ulfat pe hañso tum
yā ashk bahātī raho fariyād karo tum
maazī pe nadāmat ho tumheñ yā ki masarrat
ḳhāmosh paḌā so.egā vāmāñda-e-ulfat
