ham to majbūr the is dil se ki jis meñ har dam
gardish-e-ḳhūñ se vo kohrām bapā rahtā hai
jaise rindadan-e-balā-nosh jo mil baiTheñ baham
mai-kade meñ safar-e-jām bapā rahtā hai
soz-e-ḳhātir ko milā jab bhī sahārā koī
dāġh-e-hirmān koii, dard-e-tamannā koī
marham-e-yās se mā.il-ba-shifā hone lagā
zaḳhm-e-ummīd koī phir se harā hone lagā
ham to majbūr the is dil se ki jis kī zid par
ham ne us raat ke māthe pe sahar kī tahrīr
jis ke dāman meñ añdhere ke sivā kuchh bhī na thā
ham ne is dasht ko Thahrā liyā firdaus-e-nazīr
jis meñ juz san.at-e-ḳhūn-e-sar-e-pā kuchh bhī na thā
dil ko ta.abīr koī aur gavārā hī na thī
kulfat-e-zīst to manzūr thī har taur magar
rāhat-e-marg kisī taur gavārā hī na thī
