is vaqt to yuuñ lagtā hai ab kuchh bhī nahīñ hai
mahtāb na sūraj, na añdherā na saverā
āñkhoñ ke darīchoñ pe kisī husn kī chilman
aur dil kī panāhoñ meñ kisī dard kā Derā
mumkin hai koī vahm thaa, mumkin hai sunā ho
galiyoñ meñ kisī chaap kā ik āḳhirī pherā
shāḳhoñ meñ ḳhayāloñ ke ghane peḌ kī shāyad
ab aa ke karegā na koī ḳhvāb baserā
ik bair na ik mehr na ik rabt na rishta
terā koī apnā, na parāyā koī merā

maanā ki ye sunsān ghaḌī saḳht kaḌī hai
lekin mire dil ye to faqat ik hī ghaḌī hai
himmat karo jiine ko to ik umr paḌī hai
