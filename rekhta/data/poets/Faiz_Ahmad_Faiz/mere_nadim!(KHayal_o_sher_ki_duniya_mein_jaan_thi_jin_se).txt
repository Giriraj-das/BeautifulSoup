ḳhayāl o sher kī duniyā meñ jaan thī jin se
fazā-e-fikr-o-amal arġhavān thī jin se
vo jin ke nuur se shādāb the mah-o-anjum
junūn-e-ishq kī himmat javān thī jin se
vo ārzueñ kahāñ so ga.ī haiñ mere nadīm?
vo nā-subūr nigāheñ, vo muntazir rāheñ
vo pās-e-zabt se dil meñ dabī huī aa.heñ
vo intizār kī rāteñ, tavīl tīra-o-tār
vo nīm-ḳhvāb, shabistāñ vo maḳhmalīñ bāheñ
kahāniyāñ thiiñ kahīñ kho ga.ī haiñ mere nadīm
machal rahā hai rag-e-zindagī meñ ḳhūn-e-bahār
ulajh rahe haiñ purāne ġhamoñ se ruuh ke taar
chalo ki chal ke charāġhāñ kareñ dayār-e-habīb
haiñ intizār meñ aglī mohabbatoñ ke mazār
mohabbateñ jo fanā ho ga.ī haiñ mere nadīm!
