gar mujhe is kā yaqīñ ho mire hamdam mire dost
gar mujhe is kā yaqīñ ho ki tire dil kī thakan
tirī āñkhoñ kī udāsī tere siine kī jalan
merī dil-jūī mire pyaar se miT jā.egī
gar mirā harf-e-tasallī vo davā ho jis se
jī uThe phir tirā ujḌā huā be-nūr dimāġh
terī peshānī se Dhal jaa.eñ ye tazlīl ke daaġh
terī bīmār javānī ko shifā ho jaa.e
gar mujhe is kā yaqīñ ho mire hamdam mare dost
roz o shab shaam o sahar maiñ tujhe bahlātā rahūñ
maiñ tujhe giit sunātā rahūñ halke shīrīñ
ābshāroñ ke bahāroñ ke chaman-zāroñ ke giit
āmad-e-sub.h ke, mahtāb ke, sayyāroñ ke giit
tujh se maiñ husn-o-mohabbat kī hikāyāt kahūñ
kaise maġhrūr hasīnāoñ ke barfāb se jism
garm hāthoñ kī harārat meñ pighal jaate haiñ
kaise ik chehre ke Thahre hue mānūs nuqūsh
dekhte dekhte yak-laḳht badal jaate haiñ
kis tarah āriz-e-mahbūb kā shaffāf bilor
yak-ba-yak bāda-e-ahmar se dahak jaatā hai
kaise gulchīñ ke liye jhuktī hai ḳhud shāḳh-e-gulāb
kis tarah raat kā aivān mahak jaatā hai
yūñhī gaatā rahūñ gaatā rahūñ terī ḳhātir
giit buntā rahūñ baiThā rahūñ terī ḳhātir
par mire giit tire dukh kā mudāvā hī nahīñ
naġhma jarrāh nahīñ mūnis-o-ġham ḳhvār sahī
giit nashtar to nahīñ marham-e-āzār sahī
tere āzār kā chāra nahīñ nashtar ke sivā
aur ye saffāk masīhā mire qabze meñ nahīñ
is jahāñ ke kisī zī-rūh ke qabze meñ nahīñ
haañ magar tere sivā tere sivā tere sivā
