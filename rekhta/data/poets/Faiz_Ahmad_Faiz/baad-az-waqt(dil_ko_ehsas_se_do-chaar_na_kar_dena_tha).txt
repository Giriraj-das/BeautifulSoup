dil ko ehsās se do-chār na kar denā thā
sāz-e-ḳhvābīda ko bedār na kar denā thā
apne ma.asūm tabassum kī farāvānī ko
vus.at-e-dīd pe gul-bār na kar denā thā
shauq-e-majbūr ko bas ek jhalak dikhlā kar
vāqif-e-lazzat-e-takrār na kar denā thā
chashm-e-mushtāq kī ḳhāmosh tamannāoñ ko
yak-ba-yak mā.el-e-guftār na kar denā thā
jalva-e-husn ko mastūr hī rahne dete
hasrat-e-dil ko gunahgār na kar denā thā
