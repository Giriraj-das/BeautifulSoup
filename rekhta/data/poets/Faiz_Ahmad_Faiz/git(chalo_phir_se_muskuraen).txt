chalo phir se muskurā.eñ
chalo phir se dil jalā.eñ
jo guzar ga.iiñ haiñ rāteñ
unheñ phir jagā ke laa.eñ
jo bisar ga.iiñ haiñ bāteñ
unheñ yaad meñ bulā.eñ
chalo phir se dil lagā.eñ
chalo phir se muskurā.eñ
kisī shah-nashīñ pe jhalkī
vo dhanak kisī qabā kī
kisī rag meñ kasmasā.ī
vo kasak kisī adā kī
koī harf-e-be-muravvat
kisī kunj-e-lab se phūTā
vo chhanak ke shīsha-e-dil
tah-e-bām phir se TuuTā
ye milan kī nā milan kī
ye lagan kī aur jalan kī
jo sahī haiñ vārdāteñ
jo guzar ga.iiñ haiñ rāteñ
jo bisar ga.ī haiñ bāteñ
koī un kī dhun banā.eñ
koī un kā giit gaa.eñ
chalo phir se muskurā.eñ
chalo phir se dil jalā.eñ
