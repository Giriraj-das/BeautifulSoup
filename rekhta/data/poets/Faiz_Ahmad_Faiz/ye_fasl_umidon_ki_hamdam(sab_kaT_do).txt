sab kaaT do
bismil paudoñ ko
be-āb sisakte mat chhoḌo
sab noch lo
bekal phūloñ ko
shāḳhoñ pe bilakte mat chhoḌo

ye fasl umīdoñ kī hamdam
is baar bhī ġhārat jā.egī
sab mehnat sub.hoñ shāmoñ kī
ab ke bhī akārat jā.egī
khetī ke konoñ-khudroñ meñ
phir apne lahū kī khaad bharo
phir miTTī sīñcho ashkoñ se
phir aglī rut kī fikr karo

phir aglī rut kī fikr karo
jab phir ik baar ujaḌnā hai
ik fasl pakī to bharpāyā
jab tak to yahī kuchh karnā hai
