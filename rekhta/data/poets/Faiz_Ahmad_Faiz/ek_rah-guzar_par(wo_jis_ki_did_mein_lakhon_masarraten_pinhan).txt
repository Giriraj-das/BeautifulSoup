vo jis kī diid meñ lākhoñ masarrateñ pinhāñ
vo husn jis kī tamannā meñ jannateñ pinhāñ
hazār fitne tah-e-pā-e-nāz ḳhāk-nashīñ
har ik nigāh ḳhumār-e-shabāb se rañgīñ
shabāb jis se taḳhayyul pe bijliyāñ barseñ
vaqār jis kī rafāqat ko shoḳhiyāñ tarseñ
adā-e-laġhzish-e-pā par qayāmateñ qurbāñ
bayāz-ruḳh pe sahar kī sabāhateñ qurbāñ
siyāh zulfoñ meñ vārafta nik.hatoñ kā hujūm
tavīl rātoñ kī ḳhvābīda rāhatoñ kā hujūm
vo aañkh jis ke banāv pa ḳhāliq itrā.e
zabān-e-sher ko tārīf karte sharm aa.e
vo hoñT faiz se jin ke bahār lāla-farosh
bahisht o kausar o tasnīm o salsabīl ba-dosh
gudāz jism qabā jis pe saj ke naaz kare
darāz qad jise sarv-e-sahī namāz kare
ġharaz vo husn jo mohtāj-e-vasf-o-nām nahīñ
vo hasan jis kā tasavvur bashar kā kaam nahīñ
kisī zamāne meñ is rah-guzar se guzrā thā
ba-sad ġhurūr o tajammul idhar se guzrā thā
aur ab ye rāh-guzar bhī hai dil-fareb o hasīñ
hai is kī ḳhaak meñ kaif-e-sharāb-o-sher makīñ
havā meñ shoḳhī-e-raftār kī adā.eñ haiñ
fazā meñ narmī-e-guftār kī sadā.eñ haiñ
ġharaz vo husn ab is rah kā juzv-e-manzar hai
niyāz-e-ishq ko ik sajda-gah mayassar hai
