ye kaun saḳhī haiñ
jin ke lahū kī
ashrafiyāñ chhan-chhan, chhan-chhan,
dhartī ke paiham pyāse
kashkol meñ Dhaltī jaatī haiñ
kashkol ko bhartī haiñ
ye kaun javāñ haiñ arz-e-ajam
ye lakh-luT
jin ke jismoñ kī
bharpūr javānī kā kundan
yuuñ ḳhaak meñ reza reza hai
yuuñ kūcha kūcha bikhrā hai
ai arz-e-ajam, ai arz-e-ajam!
kyuuñ noch ke hañs hañs pheñk diye
un āñkhoñ ne apne nīlam
un hoñToñ ne apne marjāñ
un hāthoñ kī ''be-kal chāñdī
kis kaam aa.ī kis haath lagī''

ai pūchhne vaale pardesī
ye tifl o javāñ
us nuur ke nau-ras motī haiñ
us aag kī kachchī kaliyāñ haiñ
jis mīThe nuur aur kaḌvī aag
se zulm kī andhī raat meñ phūTā
sub.h-e-baġhāvat kā gulshan
aur sub.h huī man-man, tan-tan,
un jismoñ kā chāñdī sonā
un chehroñ ke nīlam, marjāñ,
jag-mag jag-mag ruḳhshāñ ruḳhshāñ
jo dekhnā chāhe pardesī
paas aa.e dekhe jī bhar kar
ye ziist kī raanī kā jhūmar
ye amn kī devī kā kañgan!
