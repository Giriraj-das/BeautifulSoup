(2)
chhalnī hai añdhere kā sīna, barkhā ke bhāle barse haiñ
dīvāroñ ke aañsū haiñ ravāñ ghar ḳhāmoshī meñ Duube haiñ
paanī meñ nahā.e haiñ buuTe
galiyoñ meñ hū kā pherā hai
'chopin' kā naġhma bajtā hai

ik ġham-gīñ laḌkī ke chehre par chāñd kī zardī chhā.ī hai
jo barf girī thī is pe lahū ke chhīñToñ kī rushnā.ī hai
ḳhuuñ kā har daaġh damaktā hai
'chopin' kā naġhma bajtā hai

kuchh āzādī ke matvāle, jaañ kaf pe liye maidāñ meñ ga.e
har-sū dushman kā narġha thaa, kuchh bach nikle, kuchh khet rahe
aalam meñ un kā shohra hai
'chopin' kā naġhma bajtā hai

ik kuuñj ko sakhiyāñ chhoḌ ga.iiñ ākāsh kī niilī rāhoñ meñ
vo yaad meñ tanhā rotī thii, lipTā.e apnī bāhoñ meñ
ik shāhīñ us par jhapTā hai
'chopin' kā naġhma bajtā hai

ġham ne sāñche meñ Dhālā hai
ik baap ke patthar chehre ko
murda beTe ke māthe ko
ik maañ ne ro kar chūmā hai
'chopin' kā naġhma bajtā hai

phir phūloñ kī rut lauT aa.ī
aur chāhne vāloñ kī gardan meñ jhūle Daale bāhoñ ne
phir jharne nāche chhan chhan chhan
ab bādal hai na barkhā hai
'chopin' kā naġhma bajtā hai
