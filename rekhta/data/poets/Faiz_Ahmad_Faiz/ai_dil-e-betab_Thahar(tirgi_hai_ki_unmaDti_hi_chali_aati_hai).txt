tīrgī hai ki uñmaDtī hī chalī aatī hai
shab kī rag rag se lahū phuuT rahā ho jaise
chal rahī hai kuchh is andāz se nabz-e-hastī
donoñ aalam kā nasha TuuT rahā ho jaise
raat kā garm lahū aur bhī bah jaane do
yahī tārīkī to hai ġhāza-e-ruḳhsār-e-sahar
sub.h hone hī ko hai ai dil-e-betāb Thahar
abhī zanjīr chhanaktī hai pas-e-parda-e-sāz
mutlaq-ul-hukm hai shīrāza-e-asbāb abhī
sāġhar-e-nāb meñ aañsū bhī Dhalak jaate haiñ
laġhzish-e-pā meñ hai pābandIi-e-ādāb abhī
apne dīvānoñ ko dīvāna to ban lene do
apne mai-ḳhānoñ ko mai-ḳhāna to ban lene do
jald ye satvat-e-asbāb bhī uTh jā.egī
ye girāñ-bārī-e-ādāb bhī uTh jā.egī
ḳhvāh zanjīr chhanaktī hī chhanaktī hī rahe
