1
duur jā kar qarīb ho jitne
ham se kab tum qarīb the itne
ab na aaoge tum na jāoge
vasl-e-hijrāñ baham hue kitne
2
chāñd nikle kisī jānib tirī zebā.ī kā
rañg badle kisī sūrat shab-e-tanhā.ī kā
daulat-e-lab se phir ai ḳhusrav-e-shīrīñ-dahanāñ
aaj arzāñ ho koī harf shanāsā.ī kā
garmi-e-rashk se har anjuman-e-gul-badanāñ
tazkira chheḌe tirī pairahan-ārā.ī kā
sehn-e-gulshan meñ kabhī ai shah-e-shamshād-qadāñ
phir nazar aa.e salīqa tirī ra.anā.ī kā
ek baar aur masīhā-e-dil-e-dil-zadagāñ
koī va.ada koī iqrār masīhā.ī kā
sāz-o-sāmān baham pahuñchā hai rusvā.ī kā
3
kab tak dil kī ḳhair manā.eñ kab tak rah dikhlāoge
kab tak chain kī mohlat doge kab tak yaad na aaoge
biitā diid ummīd kā mausam ḳhaak uḌtī hai āñkhoñ meñ
kab bhejoge dard kā bādal kab barkhā barsāoge
ahd-e-vafā yā tark-e-mohabbat jo chāho so aap karo
apne bas kī baat hī kyā hai ham se kyā manvāoge
kis ne vasl kā sūraj dekhā kis par hijr kī raat Dhalī
gesuoñ vaale kaun the kyā the un ko kyā jatlāoge
'faiz' diloñ ke bhaag meñ hai ghar bharnā bhī luT jaanā bhī
tum is husn ke lutf-o-karam par kitne din itrāoge
