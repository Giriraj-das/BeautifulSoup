aao ki marg-e-soz-e-mohabbat manā.eñ ham
aao ki husn-e-māh se dil ko jalā.eñ ham
ḳhush huuñ firāq-e-qāmat-o-ruḳhsār-e-yār se
sarv-o-gul-o-saman se nazar ko satā.eñ ham
vīrānī-e-hayāt ko vīrān-tar kareñ
le nāseh aaj terā kahā maan jaa.eñ ham
phir oT le ke dāman-e-abr-e-bahār kī
dil ko manā.eñ ham kabhī aañsū bahā.eñ ham
suljhā.eñ be-dilī se ye uljhe hue savāl
vaañ jaa.eñ yā na jaa.eñ na jaa.eñ ki jaa.eñ ham
phir dil ko pās-e-zabt kī talqīn kar chukeñ
aur imtihān-e-zabt se phir jī churā.īñ ham
aao ki aaj ḳhatm huī dāstān-e-ishq
ab ḳhatm-e-āshiqī ke fasāne sunā.eñ ham
