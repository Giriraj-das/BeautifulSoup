(1)
taaza haiñ abhī yaad meñ ai sāqī-e-gulfām
vo aks-e-ruḳh-e-yār se lahke hue ayyām
vo phuul sī khultī huī dīdār kī saa.at
vo dil sā dhaḌaktā huā ummīd kā hañgām

ummīd ki lau jaagā ġham-e-dil kā nasība
lo shauq kī tarsī huī shab ho ga.ī āḳhir
lo Duub ga.e dard ke be-ḳhvāb sitāre
ab chamkegā be-sabr nigāhoñ kā muqaddar

is baam se niklegā tire husn kā ḳhurshīd
is kunj se phūTegī kiran rang-e-hinā kī
is dar se bahegā tirī raftār kā sīmāb
us raah pe phailegī shafaq terī qabā kī

phir dekhe haiñ vo hijr ke tapte hue din bhī
jab fikr-e-dil-o-jāñ meñ fuġhāñ bhuul ga.ī hai
har shab vo siyah bojh ki dil baiTh gayā hai
har sub.h kī lau tiir sī siine meñ lagī hai

tanhā.ī meñ kyā kyā na tujhe yaad kiyā hai
kyā kyā na dil-e-zār ne DhūñDī haiñ panāheñ
āñkhoñ se lagāyā hai kabhī dast-e-sabā ko
Daalī haiñ kabhī gardan-e-mahtāb meñ bāheñ

(2)
chāhā hai isī rañg meñ lailā-e-vatan ko
taḌpā hai isī taur se dil us kī lagan meñ
DhūñDī hai yūñhī shauq ne āsā.ish-e-manzil
ruḳhsār ke ḳham meñ kabhī kākul kī shikan meñ

us jān-e-jahāñ ko bhī yūñhī qalb-o-nazar ne
hañs hañs ke sadā dī kabhī ro ro ke pukārā
puure kiye sab harf-e-tamannā ke taqāze
har dard ko ujyālā har ik ġham ko sañvārā

vāpas nahīñ pherā koī farmān junūñ kā
tanhā nahīñ lauTī kabhī āvāz jaras kī
ḳhairiyyat-e-jāñ rāhat-e-tan sehhat-e-dāmāñ
sab bhuul ga.iiñ maslihateñ ahl-e-havas kī

is raah meñ jo sab pe guzartī hai vo guzrī
tanhā pas-e-zindāñ kabhī rusvā sar-e-bāzār
garje haiñ bahut shaiḳh sar-e-gosha-e-mimbar
kaḌke haiñ bahut ahl-e-hakam bar-sar-e-darbār

chhoḌā nahīñ ġhairoñ ne koī nāvak-e-dushnām
chhūTī nahīñ apnoñ se koī tarz-e-malāmat
is ishq na us ishq pe nādim hai magar dil
har daaġh hai is dil meñ ba-juz-dāġh-e-nadāmat
