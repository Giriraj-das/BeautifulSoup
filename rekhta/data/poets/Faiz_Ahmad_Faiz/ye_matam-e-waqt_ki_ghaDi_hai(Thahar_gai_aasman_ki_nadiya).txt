Thahar ga.ī āsmāñ kī nadiyā
vo jā lagī hai ufaq kināre
udaas rañgoñ kī chāñd nayyā
utar ga.e sāhil-e-zamīñ par
sabhī khavayyā
tamām taare
ukhaḌ ga.ī saañs pattiyoñ kī
chalī ga.iiñ uuñgh meñ havā.eñ
gajar bajā hukm-e-ḳhāmushī kā
to chup meñ gum ho ga.iiñ sadā.eñ
sahar kī gorī kī chhātiyoñ se
Dhalak ga.ī tīrgī kī chādar
aur is bajā.e
bikhar ga.e us ke tan-badan par
nirās tanhā.iyoñ ke saa.e
aur us ko kuchh bhī ḳhabar nahīñ hai
kisī ko kuchh bhī ḳhabar nahīñ hai
kisī ko kuchh bhī ḳhabar nahīñ hai
ki din Dhale shahr se nikal kar
kidhar ko jaane kā ruḳh kiyā thā
na koī jāda, na koī manzil
kisī musāfir ko
ab dimāġh-e-safar nahīñ hai
ye vaqt zanjīr-e-roz-o-shab kī
kahīñ se ToTī huī kaḌī hai
ye mātam-e-vaqt kī ghaḌī hai

ye vaqt aa.e to be-irāda
kabhī kabhī maiñ bhī dekhtā huuñ
utaar kar zaat kā labāda
kahīñ siyāhī malāmatoñ kī
kaheñ pe gul-būTe ulfatoñ ke
kaheñ lakīreñ haiñ āñsuoñ kī
kaheñ pe ḳhūn-e-jigar ke dhabbe
ye chaak hai panja-e-adū kā
ye mohr hai yār-e-mehrbāñ kī
ye la.al lab-hā-e-mah-vishāñ ke
ye marhamat shaiḳh-e-bad-zabāñ kī

ye jāma-e-roz-o-shab-gazīda
mujhe ye pairāhan-e-darīda
aziiz bhii, nā-pasand bhī hai
kabhī ye farmān-e-josh-e-vahshat
ki noch kar is ko pheñk Daalo
kabhī ye isrār-e-harf-e-ulfat
ki chuum kar phir gale lagā lo
