tum ye kahte ho vo jañg ho bhī chukī!
jis meñ rakkhā nahīñ hai kisī ne qadam
koī utrā na maidāñ meñ dushman na ham
koī saf ban na pā.ī, na koī alam
muntashir dostoñ ko sadā de sakā
ajnabī dushmanoñ kā patā de sakā
tum ye kahte ho vo jañg ho bhī chukī!
jis meñ rakkhā nahīñ ham ne ab tak qadam
tum ye kahte ho ab koī chārā nahīñ
jism ḳhasta hai, hāthoñ meñ yaarā nahīñ

apne bas kā nahīñ bār-e-sañg-e-sitam
bār-e-sañg-e-sitam, bār-e-kohsār-e-ġham
jis ko chhū kar sabhī ik taraf ho ga.e
baat kī baat meñ zī-sharaf ho ga.e

dosto, kū-e-jānāñ kī nā-mehrbāñ
ḳhaak par apne raushan lahū kī bahār
ab na aa.egī kyaa? ab khulegā na kyā
us kaf-e-nāznīñ par koī lāla-zār?
is hazīñ ḳhāmushī meñ na lauTegā kyā
shor-e-āvāz-e-haq, nāra-e-gīr-o-dār
shauq kā imtihāñ jo huā so huā
jism-o-jāñ kā ziyāñ jo huā so huā
suud se peshtar hai ziyāñ aur bhī
dosto, mātam-e-jism-o-jāñ aur bhī
aur bhī talḳh-tar imtihāñ aur bhī
