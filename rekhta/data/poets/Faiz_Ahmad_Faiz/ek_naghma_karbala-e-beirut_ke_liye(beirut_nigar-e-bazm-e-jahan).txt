beirut nigār-e-bazm-e-jahāñ
beirut badīl-e-bāġh-e-jināñ
bachchoñ kī hañstī āñkhoñ ke
jo aa.ine chaknā-chūr hue
ab un ke sitāroñ kī lau se
is shahr kī rāteñ raushan haiñ
aur raḳhshāñ hai arz-e-labnāñ
beirut nigār-e-bazm-e-jahāñ
jo chehre lahū ke ġhāze kī
zīnat se sivā pur-nūr hue
ab un ke rañgīñ partav se
is shahr kī galiyāñ raushan haiñ
aur tābāñ hai arz-e-labnāñ
beirut nigār-e-bazm-e-jahāñ
har vīrāñ ghar, har ek khañDar
ham pā-e-qasr-e-dārā hai
har ġhāzī rashk-e-askandar
har duḳhtar ham-sar-e-lailā hai
ye shahr azal se qaa.em hai
ye shahr abad tak daa.im hai
beirut nigār-e-bazm-e-jahāñ
beirut badīl-e-bāġh-e-jināñ
Battleground
