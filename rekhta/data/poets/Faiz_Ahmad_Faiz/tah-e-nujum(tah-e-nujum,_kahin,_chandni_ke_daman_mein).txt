tah-e-nujūm, kahīñ, chāñdnī ke dāman meñ
hujūm-e-shauq se ik dil hai be-qarār abhī
ḳhumār-e-ḳhvāb se labrez ahmarīñ āñkheñ
safed ruḳh pe pareshān ambarīñ āñkheñ
chhalak rahī hai javānī har ik bun-e-mū se
ravāñ ho barg-e-gul-e-tar se jaise saill-e-shamīm
ziyā-e-mah meñ damaktā hai rañg-e-pairāhan
adā-e-ijz se āñchal uḌā rahī hai nasīm
darāz qad kī lachak se gudāz paidā hai
adā-e-nāz se rañg-e-niyāz paidā hai
udaas āñkhoñ meñ ḳhāmosh iltijā.eñ haiñ
dil-e-hazīñ meñ ka.ī jāñ-ba-lab duā.eñ haiñ
tah-e-nujūm kahīñ chāñdnī ke dāman meñ
kisī kā husn hai masrūf-e-intizār abhī
kahīñ ḳhayāl ke ābād-karda gulshan meñ
hai ek gul ki hai nā-vāqif-e-bahār abhī
