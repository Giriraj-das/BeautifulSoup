huī phir imtihān-e-ishq kī tadbīr bismillāh
har ik jānib machā kuhrām-e-dār-o-gīr bismillāh
galī-kūchoñ meñ bikhrī shorish-e-zanjīr bismillāh
dar-e-zindāñ pe bulvā.e ga.e phir se junūñ vaale
darīda dāmanoñ vaale pareshāñ gesuoñ vaale
jahāñ meñ dard-e-dil kī phir huī tauqīr bismillāh
huī phir imtihān-e-ishq kī tadbīr bismillāh
gino sab daaġh dil ke hasrateñ shauqeñ nigāhoñ kī
sar-e-dariyā parastish ho rahī hai phir gunāhoñ kī
karo yaaro shumār-e-nāla-e-shab-gīr bismillāh
sitam kī dāstāñ kushta diloñ kā mājrā kahiye
jo zer-e-lab na kahte the vo sab kuchh barmalā kahiye
musir hai mohtasib rāz-e-shahīdān-e-vafā kahiye
lagī hai harf-e-nā-gufta pe ab ta.azīr allāh
sar-e-maqtal chalo be-zahmat-e-taqsīr bismillāh
huī phir imtihān-e-ishq kī tadbīr bismillāh
