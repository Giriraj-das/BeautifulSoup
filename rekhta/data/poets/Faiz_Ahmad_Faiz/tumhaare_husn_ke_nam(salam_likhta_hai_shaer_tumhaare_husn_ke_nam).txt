salām likhtā hai shā.er tumhāre husn ke naam
bikhar gayā jo kabhī rañg-e-pairahan sar-e-bām
nikhar ga.ī hai kabhī subah dopahar kabhī shaam
kahīñ jo qāmat-e-zebā pe saj ga.ī hai qabā
chaman meñ sarv-o-sanobar sañvar ga.e haiñ tamām
banī bisāt-e-ġhazal jab Dubo liye dil ne
tumhāre sāya-e-ruḳhsār-o-lab meñ sāġhar-o-jām
salām likhtā hai shā.er tumhāre husn ke naam
tumhāre haath pe hai tābish-e-hinā jab tak
jahāñ meñ baaqī hai dildāri-e-urūs-e-suḳhan
tumhārā husn javāñ hai to mehrbāñ hai falak
tumhārā dam hai to dam-sāz hai havā-e-vatan
agarche tañg haiñ auqāt saḳht haiñ ālām
tumhārī yaad se shīrīñ hai talḳhi-e-aiyyām
salām likhtā hai shā.er tumhāre husn ke naam
