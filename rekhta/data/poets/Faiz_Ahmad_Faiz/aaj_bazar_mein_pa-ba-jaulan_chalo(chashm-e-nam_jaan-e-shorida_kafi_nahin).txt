chashm-e-nam jān-e-shorīda kaafī nahīñ
tohmat-e-ishq-e-poshīda kaafī nahīñ
aaj bāzār meñ pā-ba-jaulāñ chalo
dast-afshāñ chalo mast o raqsāñ chalo
ḳhāk-bar-sar chalo ḳhūñ-ba-dāmāñ chalo
raah taktā hai sab shahr-e-jānāñ chalo
hākim-e-shahr bhī majma-e-ām bhī
tīr-e-ilzām bhī sang-e-dushnām bhī
sub.h-e-nāshād bhī roz-e-nākām bhī
un kā dam-sāz apne sivā kaun hai
shahr-e-jānāñ meñ ab bā-safā kaun hai
dast-e-qātil ke shāyāñ rahā kaun hai

raḳht-e-dil bāñdh lo dil-figāro chalo
phir hamīñ qatl ho aa.eñ yaaro chalo
