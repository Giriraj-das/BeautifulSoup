kahīñ nahīñ hai kahīñ bhī nahīñ lahū kā surāġh
na dast-o-nāḳhun-e-qātil na āstīñ pe nishāñ
na surḳhi-e-lab-e-ḳhanjar na rañg-e-nok-e-sināñ
na ḳhaak par koī dhabbā na baam par koī daaġh
kahīñ nahīñ hai kahīñ bhī nahīñ lahū kā surāġh
na sarf-e-ḳhidmat-e-shāhāñ ki ḳhūñ-bahā dete
na diiñ kī nazr ki bai.āna-e-jazā dete
na razm-gāh meñ barsā ki mo'tabar hotā
kisī alam pe raqam ho ke mushtahar hotā
pukārtā rahā be-āsrā yatīm lahū
kisī ko bahr-e-samā.at na vaqt thā na dimāġh
na mudda.ī na shahādat hisāb paak huā
ye ḳhūn-e-ḳhāk-nashīnāñ thā rizq-e-ḳhāk huā
No Sign of Blood
