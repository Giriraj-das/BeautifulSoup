kū-e-sitam kī ḳhāmushī ābād kuchh to ho
kuchh to kaho sitam-kasho, fariyād kuchh to ho
bedād-gar se shikva-e-bedād kuchh to ho
bolo ki shor-e-hashr kī ījād kuchh to ho

marne chale to satvat-e-qātil kā ḳhauf kyā
itnā to ho ki bāñdhne paa.e na dast o pā
maqtal meñ kuchh to rañg jame jashn-e-raqs kā
rañgīñ lahū se panja-e-sayyād kuchh to ho
ḳhuuñ par gavāh dāman-e-jallād kuchh to ho
jab ḳhūñ-bahā talab kareñ buniyād kuchh to ho

gar tan nahīñ zabāñ sahī āzād kuchh to ho
dushnām naala hāo-hū fariyād kuchh to ho
chīḳhe hai dard ai dil-e-barbād kuchh to ho
bolo ki shor-e-hashr kī ījād kuchh to ho
bolo ki roz-e-adl kī buniyād kuchh to ho
