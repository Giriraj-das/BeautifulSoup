(2)
mat ro bachche
ro ro ke abhī
terī ammī kī aañkh lagī hai
mat ro bachche
kuchh hī pahle
tere abbā ne
apne ġham se ruḳhsat lī hai
mat ro bachche
terā bhaa.ī
apne ḳhvāb kī titlī pīchhe
duur kahīñ pardes gayā hai
mat ro bachche
terī baajī kā
Dolā parā.e des gayā hai
mat ro bachche
tere āñgan meñ
murda sūraj nahlā ke ga.e haiñ
chandarmā dafnā ke ga.e haiñ
mat ro bachche
ammī, abbā, bājī, bhaa.ī
chāñd aur sūraj
tū gar ro.egā to ye sab
aur bhī tujh ko rulvā.eñge
tū muskā.egā to shāyad
saare ik din bhes badal kar
tujh se khelne lauT ā.eñge
