raushan kahīñ bahār ke imkāñ hue to haiñ
gulshan meñ chaak chand garebāñ hue to haiñ
ab bhī ḳhizāñ kā raaj hai lekin kahīñ kahīñ
goshe rah-e-chaman meñ ġhazal-ḳhvāñ hue to haiñ
Thahrī huī hai shab kī siyāhī vahīñ magar
kuch kuchh sahar ke rañg par-afshāñ hue to haiñ
in meñ lahū jalā ho hamārā ki jaan o dil
mahfil meñ kuchh charāġh farozāñ hue to haiñ
haañ kaj karo kulāh ki sab kuchh luTā ke ham
ab be-niyāz-e-gardish-e-daurāñ hue to haiñ
ahl-e-qafas kī sub.h-e-chaman meñ khulegī aañkh
bād-e-sabā se va.ada-o-paimāñ hue to haiñ
hai dasht ab bhī dasht magar ḳhūn-e-pā se 'faiz'
sairāb chand ḳhār-e-muġhīlāñ hue to haiñ
