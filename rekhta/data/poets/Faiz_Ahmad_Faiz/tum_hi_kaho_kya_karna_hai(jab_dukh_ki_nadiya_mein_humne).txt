jab dukh kī nadiyā meñ ham ne
jīvan kī naav Daalī thī
thā kitnā kas-bal bāñhoñ meñ
lohū meñ kitnī laalī thī
yuuñ lagtā thā do haath lage
aur naav pūram paar lagī
aisā na huaa, har dhāre meñ
kuchh an-dekhī mañjdhāreñ thiiñ
kuchh māñjhī the anjān bahut
kuchh be-parkhī parvāreñ thiiñ
ab jo bhī chāho chhān karo
ab jitne chāho dosh dharo
nadiyā to vahī hai, naav vahī
ab tum hī kaho kyā karnā hai
ab kaise paar utarnā hai
jab apnī chhātī meñ ham ne
is des ke ghaav dekhe the
thā vedoñ par vishvāsh bahut
aur yaad bahut se nusḳhe the
yuuñ lagtā thā bas kuchh din meñ
saarī biptā kaT jā.egī
aur sab ghaav bhar jā.eñge
aisā na huā ki rog apne
kuchh itne Dher purāne the
ved in kī Toh ko pā na sake
aur ToTke sab be-kār ga.e
ab jo bhī chāho chhān karo
ab jitne chāho dosh dharo
chhātī to vahī hai, ghaav vahī
ab tum hī kaho kyā karnā hai
ye ghaav kaise bharnā hai
You Tell Us What to Do
