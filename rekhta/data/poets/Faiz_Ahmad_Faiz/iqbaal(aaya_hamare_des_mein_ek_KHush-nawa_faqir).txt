aayā hamāre des meñ ik ḳhush-navā faqīr
aayā aur apnī dhun meñ ġhazal-ḳhvāñ guzar gayā
sunsān rāheñ ḳhalq se ābād ho ga.iiñ
vīrān mai-kadoñ kā nasība sañvar gayā
thiiñ chand hī nigāheñ jo us tak pahuñch sakīñ
par us kā giit sab ke diloñ meñ utar gayā
ab duur jā chukā hai vo shāh-e-gadā-numā
aur phir se apne des kī rāheñ udaas haiñ
chand ik ko yaad hai koī us kī adā-e-ḳhās
do ik nigāheñ chand azīzoñ ke paas haiñ
par us kā giit sab ke diloñ meñ muqīm hai
aur us ke lai se saikaḌoñ lazzat-shanās haiñ

is giit ke tamām mahāsin haiñ lā-zavāl
is kā vafūr is kā ḳharosh is kā soz-o-sāz
ye giit misal-e-shola-e-javvāla tund-o-tez
is kī lapak se bād-e-fanā kā jigar gudāz
jaise charāġh vahshat-e-sar-sar se be-ḳhatar
yā sham-e-bazm sub.h kī aamad se be-ḳhabar
