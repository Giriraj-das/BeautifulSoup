saje to kaise saje qatl-e-ām kā mela
kise lubhā.egā mere lahū kā vāvailā
mire nazār badan meñ lahū hī kitnā hai
charāġh ho koī raushan na koī jaam bhare
na is se aag hī bhaḌke na us se pyaas bujhe
mire figār badan meñ lahū hī kitnā hai
magar vo zahr-e-halāhal bharā hai nas nas meñ
jise bhī chhedo har ik buuñd qahr-e-af.ī hai
har ik kashīd hai sadiyoñ ke dard o hasrat kī
har ik meñ mohr-ba-lab ġhaiz o ġham kī garmī hai
hazar karo mire tan se ye sam kā dariyā hai
hazar karo ki mirā tan vo chob-e-sahrā hai
jise jalāo to sehn-e-chaman meñ dahkeñge
bajā.e-sarv-o-saman merī haDDiyoñ ke babūl
ise bikherā to dasht-o-daman meñ bikhregī
bajā.e-mushk-e-sabā merī jān-e-zār kī dhuul
hazar karo ki mirā dil lahū kā pyāsā hai
