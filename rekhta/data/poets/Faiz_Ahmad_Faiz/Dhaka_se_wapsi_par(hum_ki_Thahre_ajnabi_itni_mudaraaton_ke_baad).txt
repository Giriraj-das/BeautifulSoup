ham ki Thahre ajnabī itnī mudārātoñ ke ba.ad
phir baneñge āshnā kitnī mulāqātoñ ke ba.ad
kab nazar meñ aa.egī be-dāġh sabze kī bahār
ḳhuun ke dhabbe dhuleñge kitnī barsātoñ ke ba.ad
the bahut bedard lamhe ḳhatm-e-dard-e-ishq ke
thiiñ bahut be-mehr sub.heñ mehrbāñ rātoñ ke ba.ad
dil to chāhā par shikast-e-dil ne mohlat hī na dī
kuchh gile shikve bhī kar lete munājātoñ ke ba.ad
un se jo kahne ga.e the 'faiz' jaañ sadqe kiye
an-kahī hī rah ga.ī vo baat sab bātoñ ke ba.ad
