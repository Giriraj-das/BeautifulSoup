ab kyuuñ us din kā zikr karo
jab dil TukḌe ho jā.egā
aur saare ġham miT jā.eñge
jo kuchh paayā kho jā.egā
jo mil na sakā vo pā.eñge
ye din to vahī pahlā din hai
jo pahlā din thā chāhat kā
ham jis kī tamannā karte rahe
aur jis se har dam Darte rahe
ye din to ka.ī baar aayā
sau baar base aur ujaḌ ga.e
sau baar luTe aur bhar paayā

ab kyuuñ us din kā zikr karo
jab dil TukḌe ho jā.egā
aur saare ġham miT jā.eñge
tum ḳhauf-o-ḳhatar se dar-guzro
jo honā hai so honā hai
gar hañsnā hai to hañsnā hai
gar ronā hai to ronā hai
tum apnī karnī kar guzro
jo hogā dekhā jā.egā
