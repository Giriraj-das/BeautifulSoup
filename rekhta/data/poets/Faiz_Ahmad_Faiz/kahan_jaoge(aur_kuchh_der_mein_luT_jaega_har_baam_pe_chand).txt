aur kuchh der meñ luT jā.egā har baam pe chāñd
aks kho jā.eñge ā.īne taras jā.eñge
arsh ke dīda-e-namnāk se bārī-bārī
sab sitāre sar-e-ḳhāshāk baras jā.eñge
aas ke maare thake haare shabistānoñ meñ
apnī tanhā.ī sameTegā, bichhā.egā koī
bevafā.ī kī ghaḌī, tark-e-madārāt kā vaqt
is ghaḌī apne sivā yaad na aa.egā koī
tark-e-duniyā kā samāñ ḳhatm-e-mulāqāt kā vaqt
is ghaḌī ai dil-e-āvāra kahāñ jāoge
is ghaḌī koī kasī kā bhī nahīñ rahne do
koī is vaqt mile gā hī nahīñ rahne do
aur mile gā bhī is taur ki pachhtāoge
is ghaḌī ai dil-e-āvāra kahāñ jāoge

aur kuchh der Thahar jaao ki phir nashtar-e-sub.h
zaḳhm kī tarah har ik aañkh ko bedār kare
aur har kushta-e-vāmāñdgī-e-āḳhir-e-shab
bhuul kar sā.at-e-darmāndagī-e-āḳhir-e-shab
jaan pahchān mulāqāt pe isrār kare
