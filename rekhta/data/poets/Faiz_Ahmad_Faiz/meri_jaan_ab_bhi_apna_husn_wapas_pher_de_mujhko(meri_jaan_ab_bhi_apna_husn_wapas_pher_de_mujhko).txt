mirī jaañ ab bhī apnā husn vāpas pher de mujh ko
abhī tak dil meñ tere ishq kī qindīl raushan hai
tire jalvoñ se bazm-e-zindagī jannat-ba-dāman hai
mirī ruuh ab bhī tanhā.ī meñ tujh ko yaad kartī hai
har ik tār-e-nafas meñ aarzū bedār hai ab bhī
har ik be-rañg saa.at muntazir hai terī aamad kī
nigāheñ bichh rahī haiñ rāsta zar-kār hai ab bhī
magar jān-e-hazīñ sadme sahegī āḳhirash kab tak
tirī be-mehriyoñ par jaan degī āḳhirash kab tak
tirī āvāz meñ soī huī shīrīniyāñ āḳhir
mire dil kī fasurda ḳhalvatoñ meñ jā na pā.eñgī
ye ashkoñ kī farāvānī se dhundlā.ī huī āñkheñ
tirī rānā.iyoñ kī tamkanat ko bhuul jā.eñgī
pukāreñge tujhe to lab koī lazzat na pā.eñge
gulū meñ terī ulfat ke tarāne suukh jā.eñge
mabādā yād-hā-e-ahd-e-māzī mahv ho jaa.eñ
ye pārīna fasāne mauj-hā-e-ġham meñ kho jaa.eñ
mire dil kī tahoñ se terī sūrat dhul ke bah jaa.e
harīm-e-ishq kī sham-e-daraḳhshāñ bujh ke rah jaa.e
mabādā ajnabī duniyā kī zulmat gher le tujh ko
mirī jaañ ab bhī apnā husn vāpas pher de mujh ko
