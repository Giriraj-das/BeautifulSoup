ḳhudā vo vaqt na laa.e ki sogvār ho tū
sakūñ kī niiñd tujhe bhī harām ho jaa.e
tirī masarrat-e-paiham tamām ho jaa.e
tirī hayāt tujhe talḳh jaam ho jaa.e
ġhamoñ se ā.īna-e-dil gudāz ho terā
hujūm-e-yās se betāb ho ke rah jaa.e
vufūr-e-dard se sīmāb hoke rah jaa.e
tirā shabāb faqat ḳhvāb ho ke rah jaa.e
ġhurūr-e-husn sarāpā niyāz ho terā
tavīl rātoñ meñ tū bhī qarār ko tarse
tirī nigāh kisī ġham-gusār ko tarse
ḳhizāñ-rasīda tamannā bahār ko tarse
koī jabīñ na tire sañg-e-āstāñ pe jhuke
ki jins-e-ijz-o-aqīdat se tujh ko shaad kare
fareb-e-vāda-e-fardā pe e'timād kare
ḳhudā vo vaqt na laa.e ki tujh ko yaad aa.e
vo dil ki tere liye be-qarār ab bhī hai
vo aañkh jis ko tirā intizār ab bhī hai
