morī arj suno dast-gīr piir
maa.ī rī kahūñ kaase maiñ
apne jiyā kī piir
nayyā bāñdho re
bāñdho re kanār-e-dariyā
more mandir ab kyuuñ nahīñ aa.e

is sūrat se
arz sunāte
dard batāte
nayyā khete
minnat karte
rasta takte
kitnī sadiyāñ biit ga.ī haiñ
ab jā kar ye bhed khulā hai
jis ko tum ne arz guzārī
jo thā haath pakaḌne vaalā
jis jā laagī naav tumhārī
jis se dukh kā daarū māñgā
tore mandir meñ jo nahīñ aayā
vo to tumhīñ the
vo to tumhīñ the
