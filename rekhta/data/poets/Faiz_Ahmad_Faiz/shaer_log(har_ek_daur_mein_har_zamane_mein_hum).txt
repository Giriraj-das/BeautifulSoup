har ik daur meñ har zamāne meñ ham
zahr piite rahe, giit gaate rahe
jaan dete rahe zindagī ke liye
sā.at-e-vasl kī sarḳhushī ke liye
diin o duniyā kī daulat luTāte rahe
faqr-o-fāqa kā tosha sambhāle hue
jo bhī rasta chunā us pe chalte rahe
maal vaale haqārat se takte rahe
ta.an karte rahe haath malte rahe
ham ne un par kiyā harf-e-haq sañg-zan
jin kī haibat se duniyā laraztī rahī
jin pe aañsū bahāne ko koī na thā
apnī aañkh un ke ġham meñ barastī rahī
sab se ojhal hue hukm-e-hākim pe ham
qaid-ḳhāne sahe, tāziyāne sahe
log sunte rahe sāz-e-dil kī sadā
apne naġhme salāḳhoñ se chhante rahe
ḳhūñ-chakāñ dahr kā ḳhūñ-chakāñ ā.īna
dukh-bharī ḳhalq kā dukh-bharā dil haiñ ham
tab.a-e-shā.er hai jañgāh-e-adl-o-sitam
munsif-e-ḳhair-o-shar haqq-o-bātil haiñ ham
