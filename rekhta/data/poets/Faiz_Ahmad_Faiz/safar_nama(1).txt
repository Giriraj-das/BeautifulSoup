1
pecking
yuuñ gumāñ hotā hai baazū haiñ mire saath karoḌ
aur āfāq kī had tak mire tan kī had hai
dil mirā koh o daman dasht o chaman kī had hai
mere kiise meñ hai rātoñ kā siyah-fām jalāl
mere hāthoñ meñ hai sub.hoñ kī enān-e-gulgūñ
merī āġhosh meñ paltī hai ḳhudā.ī saarī
mere maqdūr meñ hai mojiza-e-kun-fayakūñ

2
xinjiang
ab koī tabl bajegā na koī shāh-savār
sub.h-dam maut kī vaadī ko ravāna hogā!
ab koī jañg na hogī na kabhī raat ga.e
ḳhuun kī aag ko ashkoñ se bujhānā hogā

koī dil dhaḌkegā shab bhar na kisī āñgan meñ
vahm manhūs parinde kī tarah aa.egā
sahm ḳhuñḳhār darinde kī tarah aa.egā
ab koī jañg na hogī mai-o-sāġhar laao
ḳhuuñ luTānā na kabhī ashk bahānā na hogā
sāqiyā! raqs koī raqs-e-sabā kī sūrat
mutribā! koī ġhazal rañg-e-hinā kī sūrat
