pahlī āvāz
ab sa.ī kā imkāñ aur nahīñ parvāz kā mazmūñ ho bhī chukā
tāroñ pe kamandeñ pheñk chuke mahtāb pe shab-ḳhūñ ho bhī chukā
ab aur kisī fardā ke liye un āñkhoñ se kyā paimāñ kiije
kis ḳhvāb ke jhūTe afsūñ se taskīn-e-dil-e-nādāñ kiije
shīrīnī-e-lab ḳhushbū-e-dahan ab shauq kā unvāñ koī nahīñ
shādābī-e-dil tafrīh-e-nazar ab ziist kā darmāñ koī nahīñ
jiine ke fasāne rahne do ab in meñ ulajh kar kyā leñge
ik maut kā dhandā baaqī hai jab chāheñge nipTā leñge
ye terā kafan vo merā kafan ye merī lahad vo terī hai

dūsrī āvāz

hastī kī matā-e-be-pāyāñ jāgīr tirī hai na merī hai
is bazm meñ apnī mish.al-e-dil bismil hai to kyā raḳhshāñ hai to kyā
ye bazm charāġhāñ rahtī hai ik taaq agar vīrāñ hai to kyā
afsurda haiñ gar ayyām tire badlā nahīñ maslak-e-shām-o-sahar
Thahre nahīñ mausam-e-gul ke qadam qaa.em hai jamāl-e-shams-o-qamar
ābād hai vādī-e-kākul-o-lab shādāb-o-hasīñ gulgasht-e-nazar
maqsūm hai lazzat-e-dard-e-jigar maujūd hai nemat-e-dīda-e-tar
is dīda-e-tar kā shukr karo is zauq-e-nazar kā shukr karo
is shaam o sahar kā shukr karo in shams o qamar kā shukr karo

pahlī āvāz

gar hai yahī maslak-e-shams-o-qamar in shams-o-qamar kā kyā hogā
ra.anā.ī-e-shab kā kyā hogā andāz-e-sahar kā kyā hogā
jab ḳhūn-e-jigar barfāb banā jab āñkheñ āhan-posh huiiñ
is dīda-e-tar kā kyā hogā is zauq-e-nazar kā kyā hogā
jab sher ke ḳheme raakh hue naġhmoñ kī tanābeñ TuuT ga.iiñ
ye saaz kahāñ sar phoḌeñge is kilk-e-guhar kā kyā hogā
jab kunj-e-qafas maskan Thahrā aur jaib-o-garebāñ tauq-o-rasan
aa.e ki na aa.e mausam-e-gul is dard-e-jigar kā kyā hogā

dūsrī āvāz

ye haath salāmat haiñ jab tak is ḳhuuñ meñ harārat hai jab tak
is dil meñ sadāqat hai jab tak is nutq meñ tāqat hai jab tak
in tauq-o-salāsil ko ham tum sikhlāeñge shorish-e-barbat-o-nai
vo shorish jis ke aage zubūñ hañgāma-e-tabl-e-qaisar-o-kai
āzād haiñ apne fikr o amal bharpūr ḳhazīna himmat kā
ik umar hai apnī har saa.at imroz hai apnā har fardā
ye shām-o-sahar ye shams-o-qamar ye aḳhtar-o-kaukab apne haiñ
ye lauh-o-qalam ye tabl-o-alam ye māl-o-hasham sab apne haiñ
