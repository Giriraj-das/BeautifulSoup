malka-e-sahr-e-zindagī terā
shukr kis taur se adā kiije
daulat-e-dil kā kuchh shumār nahīñ
tañg-dastī kā kyā gila kiije

jo tire husn ke faqīr hue
un ko tashvīsh-e-rozgār kahāñ?
dard becheñge giit gā.eñge
is se ḳhush-baḳht kārobār kahāñ?

jaam chhalkā to jam ga.ī mahfil
minnat-e-lutf-e-ġham-gusār kise?
ashk Tapkā to khil gayā gulshan
rañj-e-kam-zarfī-e-bahār kise?

ḳhush-nashīñ haiñ ki chashm o dil kī murād
dair meñ hai na ḳhānqāh meñ hai
ham kahāñ qismat āzmāne jaa.eñ
har sanam apnī bārgāh meñ hai

kaun aisā ġhanī hai jis se koī
naqd-e-shams-o-qamar kī baat kare
jis ko shauq-e-nabard ho ham se
jaa.e tasḳhīr-e-ka.enāt kare
