bezār fazā darpa-e-āzār sabā hai
yuuñ hai ki har ik hamdam-e-derīna ḳhafā hai
haañ bāda-kasho aayā hai ab rañg pe mausam
ab sair ke qābil ravish-e-āb-o-havā hai
umDī hai har ik samt se ilzām kī barsāt
chhā.ī huī har daañg malāmat kī ghaTā hai
vo chiiz bharī hai ki sulagtī hai surāhī
har kāsa-e-mai zahr-e-halāhal se sivā hai
haañ jaam uThāo ki ba-yād-e-lab-e-shīrīñ
ye zahr to yāroñ ne ka.ī baar piyā hai
is jazba-e-dil kī na sazā hai na jazā hai
maqsūd-e-rah-e-shauq vafā hai na jafā hai
ehsās-e-ġham-e-dil jo ġham-e-dil kā sila hai
us husn kā ehsās hai jo terī atā hai
har sub.h-e-gulistāñ hai tirā rū-e-bahārīñ
har phuul tirī yaad kā naqsh-e-kaf-e-pā hai
har bhīgī huī raat tirī zulf kī shabnam
Dhaltā huā sūraj tire hoñToñ kī fazā hai
har raah pahuñchtī hai tirī chaah ke dar tak
har harf-e-tamannā tire qadmoñ kī sadā hai
ta.azīr-e-siyāsat hai na ġhairoñ kī ḳhatā hai
vo zulm jo ham ne dil-e-vahshī pe kiyā hai
zindān-e-rah-e-yār meñ pāband hue ham
zanjīr-ba-kaf hai na koī band-bapā hai
''majbūrī o davā-e-giraftārī-e-ulfat
dast-e-tah-e-sañg-āmada paimān-e-vafā hai''
