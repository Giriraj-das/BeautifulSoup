na ab ham saath sair-e-gul kareñge
na ab mil kar sar-e-maqtal chaleñge
hadīs-e-dil-barāñ bāham kareñge
na ḳhūn-e-dil se sharh-e-ġham kareñge
na lailā-e-suḳhan kī dost-dārī
na ġham-hā-e-vatan par ashk-bārī
suneñge naġhma-e-zanjīr mil kar
na shab bhar mil ke chhalkāeñge sāġhar
ba-nām-e-shāhid-e-nāzuk-ḳhayālāñ
ba-yād-e-mastī-e-chashm-e-ġhazālāñ
ba-nām-e-imbisāt-e-bazm-e-rindāñ
ba-yād-e-kulfat-e-ayyām-e-zindāñ
sabā aur us kā andāz-e-takallum
sahar aur us kā āġhāz-e-tabassum
fazā meñ ek haala sā jahāñ hai
yahī to masnad-e-pīr-e-muġhāñ hai
sahar-gah ab usī ke naam saaqī
kareñ itmām-e-daur jaam saaqī
bisāt-e-bāda-o-mīnā uThā lo
baḌhā do sham-e-mahfil bazm vaalo
piyo ab ek jām-e-al-vidā.ī
piyo aur pī ke sāġhar toḌ Daalo
