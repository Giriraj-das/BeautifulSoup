sunñe ko bhiiḌ hai sar-e-mahshar lagī huī
tohmat tumhāre ishq kī ham par lagī huī
rindoñ ke dam se ātish-e-mai ke baġhair bhī
hai mai-kade meñ aag barābar lagī huī
ābād kar ke shahr-e-ḳhamoshāñ har ek sū
kis khoj meñ hai teġh-e-sitam-gar lagī huī
āḳhir ko aaj apne lahū par huī tamām
baazī miyān-e-qātil-o-ḳhanjar lagī huī
''lāo to qatl-nāma mirā maiñ bhī dekh luuñ
kis kis kī mohr hai sar-e-mahzar lagī huī''
