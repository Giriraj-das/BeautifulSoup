dasht-e-tanhā.ī meñ ai jān-e-jahāñ larzāñ haiñ
terī āvāz ke saa.e tire hoñToñ ke sarāb
dasht-e-tanhā.ī meñ duurī ke ḳhas o ḳhaak tale
khil rahe haiñ tire pahlū ke saman aur gulāb

uTh rahī hai kahīñ qurbat se tirī saañs kī aañch
apnī ḳhushbū meñ sulagtī huī maddham maddham
duur ufuq paar chamaktī huī qatra qatra
gir rahī hai tirī dildār nazar kī shabnam

is qadar pyaar se ai jān-e-jahāñ rakkhā hai
dil ke ruḳhsār pe is vaqt tirī yaad ne haat
yuuñ gumāñ hotā hai garche hai abhī sub.h-e-firāq
Dhal gayā hijr kā din aa bhī ga.ī vasl kī raat
