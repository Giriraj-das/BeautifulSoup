aur kuchh der meñ jab phir mire tanhā dil ko
fikr aa legī ki tanhā.ī kā kyā chāra kare
dard aa.egā dabe paañv liye surḳh charāġh
vo jo ik dard dhaḌaktā hai kahīñ dil se pare

shola-e-dard jo pahlū meñ lapak uTThegā
dil kī dīvār pe har naqsh damak uTThegā
halqa-e-zulf kahīñ gosha-e-ruḳhsār kahīñ
hijr kā dasht kahīñ gulshan-e-dīdār kahīñ
lutf kī baat kahīñ pyaar kā iqrār kahīñ

dil se phir hogī mirī baat ki ai dil ai dil
ye jo mahbūb banā hai tirī tanhā.ī kā
ye to mehmāñ hai ghaḌī-bhar kā chalā jā.egā
us se kab terī musībat kā mudāvā hogā

mushta.il ho ke abhī uTTheñge vahshī saa.e
ye chalā jā.egā rah jā.eñge baaqī saa.e
rāt-bhar jin se tirā ḳhūn-ḳharābā hogā
jañg Thahrī hai koī khel nahīñ hai ai dil
dushman-e-jāñ haiñ sabhī saare ke saare qātil
ye kaḌī raat bhī ye saa.e bhī tanhā.ī bhī
dard aur jañg meñ kuchh mel nahīñ hai ai dil
laao sulgāo koī josh-e-ġhazab kā añgār
taish kī ātish-e-jarrār kahāñ hai laao
vo dahaktā huā gulzār kahāñ hai laao
jis meñ garmī bhī hai harkat bhī tavānā.ī bhī

ho na ho apne qabīle kā bhī koī lashkar
muntazir hogā añdhere kī fasīloñ ke udhar
un ko sholoñ ke rajaz apnā patā to deñge
ḳhair ham tak vo na pahuñche bhī sadā to deñge
duur kitnī hai abhī sub.h batā to deñge
