āsmāñ aaj ik bahr-e-pur-shor hai
jis meñ har-sū ravāñ bādaloñ ke jahāz
un ke arshe pe kirnoñ ke mastūl haiñ
bādbānoñ kī pahne hue farġhaleñ
niil meñ gumbadoñ ke jazīre ka.ī
ek baazī meñ masrūf hai har koī
vo abābīl koī nahātī huī
koī chiil ġhote meñ jaatī huī
koī tāqat nahīñ is meñ zor-āzmā
koī beḌā nahīñ hai kisī mulk kā
is kī tah meñ koī ābdozeñ nahīñ
koī rocket nahīñ koī topeñ nahīñ
yuuñ to saare anāsir haiñ yaañ zor meñ
amn kitnā hai is bahr-e-pur-shor meñ
