āsmāñ kī god meñ dam toḌtā hai tifl-e-abr
jam rahā hai abr ke hoñToñ pe ḳhūñ-ālūd kaf
bujhte bujhte bujh ga.ī hai arsh ke hujroñ meñ aag
dhīre dhīre bichh rahī hai mātamī tāroñ kī saf
ai sabā shāyad tire ham-rāh ye ḳhūñ-nāk shaam
sar jhukā.e jā rahī hai shahr-e-yārāñ kī taraf
shahr-e-yārāñ jis meñ is dam DhūñDhtī phirtī hai maut
sher-dil bāñko meñ apne tīr-o-nashtar ke hadaf
ik taraf bajtī haiñ josh-e-zīst kī shahnā.iyāñ
ik taraf chiñghāḌte haiñ ahrman ke tabl-o-daf
jā ke kahnā ai sabā ba.ad-az-salām-e-dostī
aaj shab jis dam guzar ho shahr-e-yārāñ kī taraf
dasht-e-shab meñ is ghaḌī chup-chāp hai shāyad ravāñ
sāqī-e-sub.h-e-tarab naġhma-ba-lab sāġhar-ba-kaf
vo pahuñch jaa.e to hogī phir se barpā anjuman
aur tartīb-e-maqām-o-mansab-o-jāh-o-sharaf
