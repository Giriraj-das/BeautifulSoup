is havas meñ ki pukāre jaras-e-gul kī sadā
dasht-o-sahrā meñ sabā phirtī hai yuuñ āvāra
jis tarah phirte haiñ ham ahl-e-junūñ āvāra

ham pe vāraftagī-e-hosh kī tohmat na dharo
ham ki rummāz-e-rumūz-e-ġham-e-pinhānī haiñ
apnī gardan pe bhī hai rishta-fagan ḳhātir-e-dost
ham bhī shauq-e-rah-e-dildār ke zindānī haiñ

jab bhī abrū-e-dar-e-yār ne irshād kiyā
jis bayābāñ meñ bhī ham hoñge chale ā.eñge
dar khulā dekhā to shāyad tumheñ phir dekh sakeñ
band hogā to sadā de ke chale jā.eñge
