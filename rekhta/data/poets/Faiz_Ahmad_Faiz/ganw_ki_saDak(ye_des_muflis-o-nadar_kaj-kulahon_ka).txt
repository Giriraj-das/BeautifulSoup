ye des muflis-o-nādār kaj-kulāhoñ kā
ye des be-zar-o-dīnār bādshāhoñ kā
ki jis kī ḳhaak meñ qudrat hai kīmiyā.ī kī
ye nāibān-e-ḳhudāvand-e-arz kā maskan
ye nek paak buzurgoñ kī ruuh kā madfan
jahāñ pe chāñd sitāroñ ne jubba-sā.ī kī
na jaane kitne zamānoñ se is kā har rasta
misāl-e-ḳhāna-e-be-ḳhānumāñ thā darbasta

ḳhushā ki aaj ba-fazl-e-ḳhudā vo din aayā
ki dast-e-ġhaib ne is ghar kī dar-kushā.ī kī

chune ga.e haiñ sabhī ḳhaar is kī rāhoñ se
sunī ga.ī hai bil-āḳhir barahna-pā.ī kī
