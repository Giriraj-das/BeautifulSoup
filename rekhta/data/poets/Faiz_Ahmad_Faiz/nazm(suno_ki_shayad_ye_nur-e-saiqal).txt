suno ki shāyad ye nūr-e-saiqal
hai us sahīfe kā harf-e-avval
jo har kas-o-nākas-e-zamīñ par
dil-e-gadāyān-e-ajma.īñ par
utar rahā hai falak se ab ke
suno ki is harf-e-lam-yazal ke
hamīñ tumhīñ bandagān-e-be-bas
'alīm bhī haiñ ḳhabīr bhī haiñ
suno ki ham be-zabān-o-bekas
bashīr bhī haiñ nazīr bhī haiñ
har ik ūlul-amr ko sadā do
ki apnī fard-e-amal sambhāle
uThegā jab jām-e-sarfaroshāñ
paḌeñge dār-o-rasan ke laale
koī na hogā ki jo bachā le
jazā sazā sab yahīñ pe hogī
yahīñ azāb-o-savāb hogā
yahīñ pe roz-e-hisāb hogā
