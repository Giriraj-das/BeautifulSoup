jo phuul saare gulistāñ meñ sab se achchhā ho
faroġh-e-nūr ho jis se fazā-e-rañgīñ meñ
ḳhizāñ ke jaur-o-sitam ko na jis ne dekhā ho
bahār ne jise ḳhūn-e-jigar se paalā ho
vo ek phuul samātā hai chashm-e-gulchīñ meñ

hazār phūloñ se ābād bāġh-e-hastī hai
ajal kī aañkh faqat ek ko tarastī hai
ka.ī diloñ kī umīdoñ kā jo sahārā ho
fazā-e-dahr kī ālūdgī se baalā ho
jahāñ meñ aa ke abhī jis ne kuchh na dekhā ho
na qaht-e-aish-o-masarrat na, ġham kī arzānī
kanār-e-rahmat-e-haq meñ use sulātī hai
sukūt-e-shab meñ farishtoñ kī marsiya-ḳhvānī
tavāf karne ko sub.h-e-bahār aatī hai
sabā chaḌhāne ko jannat ke phuul laatī hai
