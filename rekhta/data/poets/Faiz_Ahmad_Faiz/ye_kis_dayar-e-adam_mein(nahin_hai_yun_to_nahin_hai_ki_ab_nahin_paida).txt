nahīñ hai yuuñ to nahīñ hai ki ab nahīñ paidā
kasī ke husn meñ shamshīr-e-āftāb kā husn
nigāh jis se milāo to aañkh dukhne lage
kisī adā meñ adā-e-ḳhirām-e-bād-e-sabā
jise ḳhayāl meñ laao to dil sulagne lage
nahīñ hai yuuñ to nahīñ hai ki ab nahīñ baaqī
jahāñ meñ bazm-gah-e-husn-o-ishq kā mela
binā-e-lutf-o-mohabbat, rivāj-e-mehr-o-vafā
ye kas dayār-e-adam meñ muqīm haiñ ham tum
jahāñ pe muz.dā-e-dīdār-e-husn-e-yār to kyā
naved-e-āmad-e-roz-e-jazā nahīñ aatī
ye kis ḳhumār-kade meñ nadīm haiñ ham tum
jahāñ pe shorish-e-rindān-e-mai-gusār to kyā
shikast-e-shīsha-e-dil kī sadā nahīñ aatī
