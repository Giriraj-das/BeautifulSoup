jhuTpuTe kā narm-rau dariyā shafaq kā iztirāb
khetiyāñ maidān ḳhāmoshī ġhurūb-e-āftāb

dasht ke kām-o-dahan ko din kī talḳhī se farāġh
duur dariyā ke kināre dhuñdle dhuñdle se charāġh

zer-e-lab arz o samā meñ bāhamī guft-o-shunūd
mish.al-e-gardūñ ke bujh jaane se ik halkā sā duud

vus.ateñ maidān kī sūraj ke chhup jaane se tañg
sabza-e-afsurda par ḳhvāb-āfrīñ halkā sā rañg

ḳhāmushī aur ḳhāmushī meñ sansanāhaT kī sadā
shaam kī ḳhunkī se goyā din kī garmī kā gilā

apne dāman ko barābar qat.a sā kartā huā
tīrgī meñ khetiyoñ ke darmiyāñ kā fāslā

ḳhār-o-ḳhas par ek dard-añgez afsāne kī shaan
bām-e-gardūñ par kisī ke ruuTh kar jaane kī shaan

duub kī ḳhushbū meñ shabnam kī namī se ik surūr
charḳh par bādal zamīñ par titliyāñ sar par tuyūr

paara paara abr surḳhī surḳhiyoñ meñ kuchh dhuāñ
bhūlī-bhaTkī sī zamīñ khoyā huā sā āsmāñ

pattiyāñ maḳhmūr kaliyāñ aañkh jhapkātī huī
narm-jāñ paudoñ ko goyā niiñd sī aatī huī

ye samāñ aur ik qavī insān ya.anī kāst-kār
irtiqā kā peshvā tahzīb kā parvardigār

jis ke māthe ke pasīne se pa.e-izz-o-vaqār
kartī hai daryūza-e-tābish kulāh-e-tājdār

sar-nigūñ rahtī haiñ jis se quvvateñ taḳhrīb kī
jis ke buute par lachaktī hai kamar tahzīb kī

jis kī mehnat se phabaktā hai tan-āsānī kā baaġh
jis kī zulmat kī hathelī par tamaddun kā charāġh

jis ke baazū kī salābat par nazākat kā madār
jis ke kas-bal par akaḌtā hai ġhurūr-e-shahryār

dhuup ke jhulse hue ruḳh par mashaqqat ke nishāñ
khet se phere hue muñh ghar kī jānib hai ravāñ

Tokrā sar par baġhal meñ phāoḌā tevrī pe bal
sāmne bailoñ kī joḌī dosh par mazbūt hal

kaun hal zulmat-shikan qindīl-e-bazm-e-āb-o-gil
qasr-e-gulshan kā darīcha sīna-e-gītī kā dil

ḳhushnumā shahroñ kā baanī rāz-e-fitrat kā surāġh
ḳhāndān-e-teġh-e-jauhar-dār kā chashm-o-charāg
dhaar par jis kī chaman-parvar shagūfoñ kā nizām
shām-e-zer-e-arz ko sub.h-e-daraḳhshāñ kā payām

Dūbtā hai ḳhaak meñ jo ruuh dauḌātā huā
muzmahil zarroñ kī mausīqī ko chauñkātā huā

jis ke chhū jaate hī misl-e-nāznīn-e-mah-jabīñ
karvaToñ par karvaTeñ letī hai lailā-e-zamīñ

parda-hā-e-ḳhvāb ho jaate haiñ jis se chaak chaak
muskurā kar apnī chādar ko haTā detī hai ḳhaak

jis kī tābish meñ daraḳhshānī hilāl-e-īd kī
ḳhaak ke māyūs matl.a par kiran ummīd kī

tifl-e-bārāñ tājdār-e-ḳhāk amīr-e-bostāñ
māhir-e-ā.īn-e-qudarat nāzim-e-bazm-e-jahāñ

nāzir-e-gul pāsbān-e-rañg-o-bū gulshan-panāh
nāz-parvar lahlahātī khetiyoñ kā bādshāh

vāris-e-asrār-e-fitrat fāteh-e-ummīd-o-bīm
mahram-e-āsār-e-bārāñ vāqif-e-tab.a-e-nasīm

sub.h kā farzand ḳhurshīd-e-zar-afshāñ kā alam
mehnat-e-paiham kā paimāñ saḳht-koshī kī qasam

jalva-e-qudrat kā shāhid husn-e-fitrat kā gavāh
maah kā dil mehr-e-ālam-tāb kā nūr-e-nigāh

qalb par jis ke numāyāñ nuur o zulmat kā nizām
munkashif jis kī farāsat par mizāj-e-sub.h-o-shām

ḳhuun hai jis kī javānī kā bahār-e-rozgār
jis ke ashkoñ par farāġhat ke tabassum kā madār

jis kī mehnat kā araq tayyār kartā hai sharāb
uḌ ke jis kā rañg bin jaatā hai jāñ-parvar gulāb

qalb-e-āhan jis ke naqsh-e-pā se hotā hai raqīq
sho.ala-ḳhū jhoñkoñ kā hamdam tez kirnoñ kā rafīq

ḳhuun jis kā bijliyoñ kī anjuman meñ bāryāb
jis ke sar par jagmagātī hai kulāh-e-āftāb

lahar khātā hai rag-e-ḳhāshāk meñ jis kā lahū
jis ke dil kī aañch ban jaatī hai sail-e-rañg-o-bū

dauḌtī hai raat ko jis kī nazar aflāk par
din ko jis kī uñgliyāñ rahtī haiñ nabz-e-ḳhāk par

jis kī jāñkāhī se Tapkātī hai amrit nabz-e-tāk
jis ke dam se lāla-o-gul ban ke itrātī hai ḳhaak

sāz-e-daulat ko atā kartī hai naġhme jis kī aah
māñgtā hai bhiik tābānī kī jis se rū-e-shāh

ḳhuun jis kā dauḌtā hai nabz-e-istiqlāl meñ
loch bhar detā hai jo shahzādiyoñ kī chaal meñ

jis kā mas ḳhāshāk meñ bantā hai ik chādar mahīn
jis kā lohā maan kar sonā ugaltī hai zamīn

hal pe dahqāñ ke chamaktī haiñ shafaq kī surḳhiyāñ
aur dahqāñ sar jhukā.e ghar kī jānib hai ravāñ

us siyāsī rath ke pahiyoñ par jamā.e hai nazar
jis meñ aa jaatī hai tezī khetiyoñ ko rauñd kar

apnī daulat ko jigar par tīr-e-ġham khāte hue
dekhtā hai mulk-e-dushman kī taraf jaate hue

qat.a hotī hī nahīñ tārīki-e-hirmāñ se raah
fāqa-kash bachchoñ ke dhuñdle āñsuoñ par hai nigāh

sochtā jaatā hai kin āñkhoñ se dekhā jā.egā
be-ridā biivī kā sar bachchoñ kā muñh utrā huā

sīm-o-zar nān-o-namak āb-o-ġhizā kuchh bhī nahīñ
ghar meñ ik ḳhāmosh mātam ke sivā kuchh bhī nahīñ

ek dil aur ye hujūm-e-sogvārī haa.e haa.e
ye sitam ai sañg-dil sarmāya-dārī haa.e haa.e

terī āñkhoñ meñ haiñ ġhaltāñ vo shaqāvat ke sharār
jin ke aage ḳhanjar-e-chañgez kī muḌtī hai dhaar

bekasoñ ke ḳhuun meñ Duube hue haiñ tere haat
kyā chabā Dālegī o kambaḳht saarī kā.enāt

zulm aur itnā koī had bhī hai is tūfān kī
boTiyāñ haiñ tere jabḌoñ meñ ġharīb insān kī

dekh kar tere sitam ai hāmi-e-amn-o-amāñ
gurg rah jaate haiñ dāñtoñ meñ dabā kar uñgliyāñ

iddi.ā-e-pairvi-e-dīn-o-īmāñ aur tū
dekh apnī kuhniyāñ jin se Tapaktā hai lahū

haañ sambhal jā ab ki zahr-e-ahl-e-dil ke aab haiñ
kitne tūfān terī kashtī ke liye be-tāb haiñ
