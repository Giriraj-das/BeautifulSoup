kyā hind kā zindāñ kaañp rahā hai guuñj rahī haiñ takbīreñ
uktā.e haiñ shāyad kuchh qaidī aur toḌ rahe haiñ zanjīreñ
dīvāroñ ke nīche aa aa kar yuuñ jam.a hue haiñ zindānī
sīnoñ meñ talātum bijlī kā āñkhoñ meñ jhalaktī shamshīreñ
bhūkoñ kī nazar meñ bijlī hai topoñ ke dahāne ThanDe haiñ
taqdīr ke lab ko jumbish hai dam toḌ rahī haiñ tadbīreñ
āñkhoñ meñ gadā kī surḳhī hai be-nūr hai chehra sultāñ kā
taḳhrīb ne parcham kholā hai sajde meñ paḌī haiñ tāmīreñ
kyā un ko ḳhabar thī zer-o-zabar rakhte the jo rūh-e-millat ko
ubleñge zamīñ se mār-e-siyah barseñgī falak se shamshīreñ
kyā un ko ḳhabar thī sīnoñ se jo ḳhuun churāyā karte the
ik roz isī be-rañgī se jhalkeñgī hazāroñ tasvīreñ
kyā un ko ḳhabar thī hoñToñ par jo qufl lagāyā karte the
ik roz isī ḳhāmoshī se Tapkeñgī dahaktī taqrīreñ
sambhlo ki vo zindāñ guuñj uThā jhapTo ki vo qaidī chhūT ga.e
uTTho ki vo baiThīñ dīvāreñ dauḌo ki vo TuuTī zanjīreñ
