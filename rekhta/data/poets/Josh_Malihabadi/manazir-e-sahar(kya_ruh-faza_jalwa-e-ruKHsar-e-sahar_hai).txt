kyā rūh-fazā jalva-e-ruḳhsār-e-sahar hai
kashmīr dil-e-zār hai firdaus-e-nazar hai
har phuul kā chehra araq-e-husn se tar hai
har chiiz meñ ik baat hai har shai meñ asar hai

har samt bhaḌaktā hai ruḳh-e-hūr kā sho.ala
har zarra-e-nāchīz meñ hai tuur kā sho.ala

larzish vo sitāroñ kī vo zarroñ kā tabassum
chashmoñ kā vo bahnā ki fidā jin pe tarannum
gardūñ pe sapedī-o-siyāhī kā tasādum
tūfān vo jalvoñ kā vo naġhmoñ kā talātum

uḌte hue gesū vo nasīm-e-saharī ke
shānoñ pe pareshān haiñ yā baal parī ke

vo phailnā ḳhushbū kā vo kaliyoñ kā chaTaknā
vo chāñdnī maddham vo samundar kā jhalaknā
vo chhāñv meñ tāroñ kī gul-e-tar kā mahaknā
vo jhūmnā sabze kā vo khetoñ kā lahaknā

shāḳhoñ se milī jaatī haiñ shāḳheñ vo asar hai
kahtī hai nasīm-e-saharī īd-e-sahar hai

ḳhunkī vo bayābāñ kī vo rañgīni-e-sahrā
vo vādī-e-sarsabz vo tālāb-e-musaffā
peshāni-e-gardūñ pe vo hañstā huā taarā
vo rāste jañgal ke vo bahtā huā dariyā

har samt gulistāñ meñ vo ambār guloñ ke
shabnam se vo dho.e hue ruḳhsār guloñ ke

vo ruuh meñ anvār-e-ḳhudā sub.h vo sādiq
vo husn jise dekh ke har aañkh ho āshiq
vo sādgī insān kī fitrat ke mutābiq
zarrīñ vo ufuq nuur se labrez vo mashriq

vo naġhma-e-dā.ūd parindoñ kī sadā meñ
pairāhan-e-yūsuf kī vo tāsīr havā meñ

vo barg-e-gul-e-tāza vo shabnam kī latāfat
ik husn se vo ḳhanda-e-sāmān-e-haqīqat
vo jalva-e-asnām vo but-ḳhāne kī zīnat
zāhid kā vo manzar vo barhaman kī sabāhat

nāqūs ke siine se sadā.eñ vo fuġhāñ kī
vo hamd meñ Duubī huī āvāz azaañ kī

aaqā kā ġhulāmoñ se ye hai qurb kā hañgām
dil hote haiñ sarshār fanā hote haiñ ālām
chhā jaatī hai rahmat to baras paḌte haiñ in.aam
is vaqt kisī tarah munāsib nahīñ ārām

rone meñ jo lazzat hai to aahoñ meñ mazā hai
ai ruuh ḳhudī chhoḌ ki nazdīk ḳhudā hai
