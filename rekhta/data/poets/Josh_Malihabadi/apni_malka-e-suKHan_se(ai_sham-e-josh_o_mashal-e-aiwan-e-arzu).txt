ai sham-e-'josh' o mash.al-e-aivān-e-ārzū
ai mehr-e-nāz o māh-e-shabistān-e-ārzū
ai jān-e-dard-mandī o īmān-e-ārzū
ai sham-e-tūr o yūsuf-e-kan.ān-e-ārzū
zarre ko āftāb to kāñTe ko phuul kar
ai rūh-e-sher sajda-e-shā.ir qubūl kar

dariyā kā moḌ naġhma-e-shīrīñ kā zer-o-bam
chādar shab-e-nujūm kī shabnam kā raḳht-e-nam
titlī kā nāz-e-raqs ġhazāla kā husn-e-ram
motī kī aab gul kī mahak māh-e-nau kā ḳham
in sab ke imtizāj se paidā huī hai tū
kitne hasīñ ufuq se huvaidā huī hai tū

hotā hai mah-vashoñ kā vo aalam tire huzūr
jaise charāġh-e-murdā sar-e-bazm-e-sham-e-tūr
aa kar tirī janāb meñ ai kār-sāz-e-nūr
palkoñ meñ muñh chhupāte haiñ jheñpe hue ġhurūr
aatī hai ek lahr sī chehroñ par aah kī
āñkhoñ meñ chhūT jaatī haiñ nabzeñ nigāh kī

raftār hai ki chāñdnī rātoñ meñ mauj-e-gañg
yā bhairvīñ kī pichhle pahar qalb meñ umang
ye kākuloñ kī taab hai ye ārizoñ kā rang
jis tarah jhuTpuTe meñ shab-o-roz kī tarañg
rū-e-mubīñ na gesū-e-sumbul-qavām hai
vo barhaman kī sub.h ye saaqī kī shaam hai

āvāz meñ ye ras ye latāfat ye iztirār
jaise subuk mahīn ravāñ reshmī phuvār
lahje meñ ye khaTak hai ki hai neshtar kī dhaar
aur gir rahā hai dhaar se shabnam kā ābshār
chahkī jo tū chaman meñ havā.eñ mahak ga.iiñ
gul-barg-e-tar se os kī būñdeñ Tapak ga.iiñ

jaadū hai terī saut kā gul par hazār par
jaise nasīm-e-sub.h kī rau jū-e-bār par
nāḳhun kisī nigār kā chāñdī ke taar par
mizrāb-e-aks-e-qaus rag-e-ābshār par
maujeñ sabā kī baaġh pe sahbā chhiḌak ga.iiñ
jumbish huī laboñ ko to kaliyāñ chaTak ga.iiñ

chashm-e-siyāh meñ vo talātum hai nuur kā
jaise sharāb-e-nāb meñ jauhar surūr kā
yā chahchahoñ ke vaqt tamavvuj tuyūr kā
bāñdhe hue nishāna koī jaise duur kā
har mauj-e-ra.g-e-qāmat-e-gul-rez ram meñ hai
goyā sharāb-e-tund bilorīñ qalam meñ hai

tujh se nazar milā.e ye kis kī bhalā majāl
tere qadam kā naqsh hasīnoñ ke ḳhadd-o-ḳhāl
allāh re tere husn-e-malak-soz kā jalāl
jab dekhtī haiñ ḳhuld se hūreñ tirā jamāl
partav se tere chehra-e-parvīñ-sarisht ke
ghabrā ke band kartī haiñ ġhurfe bahisht ke

chehre ko rang-o-nūr kā tūfāñ kiye hue
sham-o-sharāb-o-sh.er kā unvāñ kiye hue
har naqsh-e-pā ko tāj-e-gulistāñ kiye hue
sau tuur ik nigāh meñ pinhāñ kiye hue
aatī hai tū chaman meñ jab is tarz-o-taur se
gul dekhte haiñ baaġh meñ bulbul ko ġhaur se

mere bayāñ meñ sehr-bayānī tujhī se hai
rū-e-suḳhan pe ḳhūn-e-javānī tujhī se hai
lafzoñ meñ raqs-o-rañg-o-ravānī tujhī se hai
faqr-e-gadā meñ farr-e-kiyānī tujhī se hai
fidvī ke is uruuj pe kartī hai ġhaur kyā
terī hī jūtiyoñ kā tasadduq hai aur kyā

ai kirdgār-e-mā'nī o ḳhallāq-e-sher-e-tar
ai jān-e-zauq o muhsina-e-lailī-e-hunar
khul jaa.e gar ye baat ki urdu zabān par
terī nigāh-e-nāz kā ehsāñ hai kis qadar
chāroñ taraf se na.ara-e-salle-alā uThe
tere mujassamoñ se zamīñ jagmagā uThe

mere hunar meñ sarf huī hai tirī nazar
ḳhema hai mere naam kā bālā-e-bahr-o-bar
shohrat kī bazm tujh se munavvar nahīñ magar
farq-e-gadā pe taaj hai sultāñ barahna-sar
parvāne ko vo kaun hai jo māntā nahīñ
aur sham.a kis taraf hai koī jāntā nahīñ

dil terī bazm-e-nāz meñ jab se hai bāryāb
har ḳhaar ek gul hai to har zarra āftāb
ik lashkar-e-nashāt hai har ġham ke ham-rikāb
zer-e-nagīñ hai ālam-e-tāmkīn-o-iztirāb
bād-e-murād o chashmak-e-tūfāñ liye hue
huuñ bū-e-zulf-o-jumbish-e-mizhgāñ liye hue

tere laboñ se chashma-e-haivāñ mirā kalām
terī laToñ se mauja-e-tūfāñ mirā kalām
terī nazar se tūr-e-ba-dāmāñ mirā kalām
tere suḳhan se naġhma-e-yazdāñ mirā kalām
tū hai payām-e-ālam-e-bālā mire liye
ik vahī-e-zī-hayāt hai goyā mire liye

ai māh-e-she.r-parvar o mehr-e-suḳhan-varī
ai āb-o-rañg-e-'hāfiz' o ai husn-e-'anvarī'
tū ne hī sabt kī hai ba-sad nāz-e-dāvarī
mere suḳhan kī pusht pe mohr-e-payambarī
terī shamīm-e-zulf kī daulat liye hue
merā nafas hai bū-e-risālat liye hue

dur-hā-e-āb-dār o sharar-hā-e-dil-nashīñ
shab-hā-e-talḳh-o-tursh o sahar-hā-e-shakkarīñ
aql-e-nashāt-ḳhez o junūn-e-ġham-āfrīñ
daulat vo kaun hai jo mirī jeb meñ nahīñ
Takrā.ī jab bhī mujh se ḳhajil sarvarī huī
yuuñ hai tire faqīr kī jholī bharī huī

naġhme pale haiñ daulat-e-guftār se tirī
paayā hai nutq chashm-e-suḳhan-bār se tirī
tāqat hai dil meñ nargis-e-bīmār se tirī
kyā kyā milā hai 'josh' ko sarkār se tirī
bāñke ḳhayāl haiñ ḳham-e-gardan liye hue
har sher kī kalā.ī hai kañgan liye hue

ai lailī-e-nahufta o ai husn-e-sharmagīñ
tujh par nisār daulat-e-duniyā matā-e-dīñ
mansūb mujh se hai jo ba-andāz-e-dil-nashīñ
terī vo shā.irī hai mirī shā.irī nahīñ
āvāza charḳh par hai jo is dard-mañd kā
goyā vo aks hai tire qadd-e-buland kā

mere bayāñ meñ ye jo vafūr-e-surūr hai
tāq-e-suḳhan-varī meñ jo ye sham-e-tūr hai
ye jo mire charāġh kī zau duur duur hai
sarkār hī kī mauj-e-tabassum kā nuur hai
sheroñ meñ karvaTeñ ye nahīñ soz-o-sāz kī
lahreñ haiñ ye huzūr kī zulf-e-darāz kī

mujh rind-e-husn-kār kī mai-ḳhvāriyāñ na pūchh
is ḳhvāb-e-jāñ-faroz kī bedāriyāñ na pūchh
kartī hai kyuuñ sharāb ḳhirad-bāriyāñ na pūchh
be-hoshiyoñ meñ kyuuñ hai ye hushyāriyāñ na pūchh
piitā huuñ vo jo zulf kī rangīñ ghaTāoñ meñ
khiñchtī hai un ghanī huī palkoñ kī chhāñv meñ

hushyār is liye huuñ ki mai-ḳhvār huuñ tirā
sayyād-e-sher huuñ ki giraftār huuñ tirā
lahja malīh hai ki namak-ḳhvār huuñ tirā
sehhat zabān meñ hai ki bīmār huuñ tirā
tere karam se sher-o-adab kā imaam huuñ
shāhoñ pe ḳhanda-zan huuñ ki terā ġhulām huuñ

maiñ vo huuñ jis ke ġham ne tire dil meñ raah kī
ik umr jis ke ishq meñ ḳhud tū ne aah kī
soyā hai shauq sej pe terī nigāh kī
rāteñ kaTī haiñ saa.e meñ chashm-e-siyāh kī
kyuuñ kar na shāḳh-e-gul kī lachak ho bayān meñ
terī kamar kā loch hai merī zabān meñ

tarshe hue laboñ ke bahakte ḳhitāb se
zartār kākuloñ ke mahakte sahāb se
sarshār añkhḌiyoñ ke dahakte shabāb se
mauj-e-nafs ke itr se mukhḌe kī aab se
bārah baras tapā ke zamāna suhāg kā
sīñchā hai tū ne baaġh mire dil kī aag kā

garmī se jis kī barf kā devtā Dare vo aag
sho.aloñ meñ os ko jo mubaddal kare vo aag
lau se jo zamharīr kā dāman bhare vo aag
had hai jo naam nār-e-saqar par dhare vo aag
jis kī lapaT gale meñ jalātī hai raag ko
paalā hai qalb-e-nāz meñ tū ne us aag ko
