ġhuncha-e-dil mard kā roz-e-azal jab khul chukā
jis qadar taqdīr meñ likkhā huā thā mil chukā

daf.atan gūñjī sadā phir ālam-e-anvār meñ
aurteñ duniyā kī hāzir hoñ mire darbār meñ

auratoñ kā kārvāñ par kārvāñ aane lagā
phir fazā meñ parcham-e-in.ām lahrāne lagā

naaz se hūreñ tarāne hamd ke gaane lagīñ
aurteñ bhar bhar ke apnī jholiyāñ jaane lagīñ

jab rahā kuchh bhī na baaqī kīsa-e-in.ām meñ
kāñptī hāzir huiiñ phir asia kī aurteñ

dil meñ ḳhauf-e-shuma.i-e-qismat se ghabrā.ī huī
ro.ab se nīchī nigāheñ aañkh sharmā.ī huī

hilm ke sāñche meñ rūh-e-nāz ko Dhāle hue
gardanoñ meñ ḳham saroñ par chādareñ Daale hue

āḳhir is andāz par rahmat ko pyaar aa hī gayā
mai-kade par jhuum kar abr-e-bahār aa hī gayā

muskurā kar ḳhāliq-e-arz-o-samā ne dī nidā
ai ġhazāl-e-mashriqī aa taḳht ke nazdīk aa
nemateñ sab baT chukīñ lekin na honā muzmahil
sab ko baḳhshe haiñ dimāġh aur le tujhe dete haiñ dil

ye vahī dil hai jo mazrab hoke soz o saaz se
mere pahlū meñ dhaḌaktā thā ajab andāz se

tujh ko vo ruḳh apnī sīrat kā diye dete haiñ ham
jis meñ yazdānī nissā.iyat kī zulfoñ ke haiñ ḳham

aa ki tujh ko sāhib-e-mahr-o-vafā karte haiñ ham
le ḳhud apnī jumbish-e-mizhgāñ atā karte haiñ ham

pahlū-e-ḳhātūn-e-mashriq meñ ba-sad tamkīn o naaz
muntaqil ho jā ulūhiyat ke siine ke gudāz

aurteñ aqvām-e-ālam kī bhaTak jā.eñgī jab
tū rahegī ban ke us tūfāñ meñ ik mauj-e-tarab

husn ho jā.egā jab auroñ kā vaqf-e-ḳhās-o-ām
dīdanī hogā tire ḳhalvat-kade kā ehtimām

ālam-e-nisvāñ pe kaalī raat jab chhā jā.egī
ye tire māthe kī biñdī sub.h ko sharmā.egī

aurteñ bechaiñgī jab stage par bā-raqs-o-chañg
apnī āñkhoñ kī lagāvaT apne ruḳhsāroñ kā rañg

un ke aage har nayā maidān hogā jalva-gāh
aur tirā stage hogā sirf shauhar kī nigāh

godiyāñ phailā ke jab māñgeñgī bā-sidq-o-safā
aurteñ aulād ke paidā na hone kī duā

muzhda-bād ai asia kī duḳhtar-e-pākīza-tar
aañch aa.egī na tere madarāna zauq par

maaoñ kī ġhaflat se jab bachchoñ ko pahuñchegā gazand
jab fuġhāñ be-tarbiyat aulād kī hogī buland

sirf ik terā tabassum ai jamāl-e-tābnāk
sīna-e-atfāl meñ paidā karegā rūh-e-pāk

vo harārat tere hoñToñ kī na hogī pā.emāl
jiske sho.aloñ se nikhar jaatā hai rañg-e-naunihāl

vo tirī ma.asūm ra.anā.ī na hogī muzmahil
baḳhshatī hai nasl-e-insānī ke pahlū ko jo dil

vo bhī din aa.egā jab tujh ko hī ai mast-e-hijāb
zeb degā māthar-e-aulād-e-ādam kā ḳhitāb

jab karegī sinf-e-nāzuk apnī uryānī pe naaz
sirf ik tū is talātum meñ rahegī pāk-bāz

unke dil jab hoñge yād-e-ma.asiyat se paash paash
tere ruḳh par ek bhī hogī na maazī kī ḳharāsh

un kī rāteñ ḳhauf-e-rusvā.ī se hoñgī jab darāz
tere siine meñ kisī shab kā na hogā koī raaz

dahshat-e-fardā se tharrā.egā jab un kā ġhurūr
haal se tū hogī raazī ḳhauf-e-mustaqbil se duur

jab uḌegī un kī chashm-e-dām-e-parvarda meñ ḳhaak
narm Dore terī āñkhoñ ke raheñge tābnāk

narm hoñge tere jalve bhī tirī guftār bhī
bā-hayā hogī tirī pāzeb kī jhankār bhī

chhāñv bhī hogī na terī bazm-e-nāv-nosh meñ
terā partav tak rahegā sharm ke āġhosh meñ

ai shuā-e-arz-e-mashriq terī iffat kā shi.ār
kaj karegā mulk o millat kī kulāh-e-iftiḳhār

aabrū hogā gharāne bhar kī terā rakh-rakhāo
degā terā baap shān-e-faḳhr se moñchhoñ pe taav

terī āñkhoñ kī kiran se ai jahān-e-e'tibār
jagmagā.egī nasab-nāmoñ kī lauh-e-zar-nigār

bul-havas kā sar jhukā degī tirī adnā jhalak
hogī lahje meñ tire nabz-e-tahārat kī dhamak

terī peshānī pe jhalkegā misāl-e-barq-e-tūr
tifl kā nāz-e-sharāfat aur shauhar kā ġhurūr

ilm se har chand tujh ko kam kiyā hai bahra-mand
lekin is se ho na ai ma.asūm aurat dard-mand

jab zarūrat se ziyāda naaz farmātā hai ilm
āriz-e-tābāñ ke bhole-pan ko khā jaatā hai ilm

nutq ho jaatā hai ilmī istelāhoñ se udaas
la.al-e-lab meñ shahad kī baaqī nahīñ rahtī miThās

ilm uThā letā hai bazm-e-jāñ se sham-e-etaqād
ḳhāl-o-ḳhad kī maut hai chehre kī shān-e-ijtihād

qa.ar-e-vahshat kī taraf muḌtī hai aksar rāh-e-fan
jhāñktī rahtī hai is ġhurfe se chashm-s-ahraman

chhoḌ detī takallum ko mulā.em qīl-o-qāl
ilm kā had se guzar jaanā hai tauhīn-e-jamāl

ilm se baḌhtī hai aql aur aql hai vo bad-dimāġh
jo bujhā detī hai siine meñ mohabbat kā charāġh

ilm se baaqī nahīñ rahte mohabbat ke sifāt
aur mohabbat hai faqat le de ke terī kā.enāt

dekh tujh par ilm kī bharpūr paḌ jaa.e na zarb
bhaag is parde meñ haiñ shaitān ke ālāt-e-harb

ilm se rahtī hai pāband-e-shikan jis kī jabīñ
naaz se shānoñ par us kī zulf lahrātī nahīñ

vaqt se pahle bulā lete haiñ piirī ko uluum
umr se aage nikal jaate haiñ chehre bil-umūm

jin laboñ ko chaaT paḌ jaatī hai qīl-o-qāl kī
un kī garmī ko tarastī hai jabīñ atfāl kī

ik junūñ-parvar bagūlā hai vo ilm-e-be-vasūq
jis kī rau meñ kāñpne lagte haiñ shauhar ke huqūq

duur hī se aise ilm-e-jahl-parvar ko salām
husn-e-nisvāñ ko banā detā ho jo jāgīr-e-ām

jis jagah hūrān-e-jannat kā kiyā hai tazkira
kyā kahā hai aur bhī kuchh ham ne juz husn o hayā

tazkira hūroñ kā hai mahz ek tasvīr-e-jamāl
ham ne kyā unko kahā hai ''sāhib-e-fazl-o-kamāl''

hech hai har chiiz zevar ġhāza afshāñ rañg o ḳhaal
husn ḳhud apnī jagah hai sau kamāloñ kā kamāl

chāñdnī, qaus-e-quzah, aurat, shagūfa, lāla-zār
ilm kā in narm shānoñ par koī rakhtā hai baar?

raushnā.ī meñ kahīñ ghultī hai mauj-e-māhtāb
kyā koī aurāq-e-gul par tab.a kartā hai kitāb

mere aalam meñ nahīñ is bad-mazāqī kā shi.ār
kākul-e-afsāna ho dosh-e-haqīqat se do-chār

husn kā āġhosh-e-rañgīñ dil-fareb-o-dilrubā
ilm se ban jaa.e aqlīdas kā mahz ik dā.era!

mus.haf-e-rū-e-kitābī rū-kash-e-nāz-e-gulāb
aur ban jaa.e ye ne.amat daftar-e-ilm-e-hisāb

naġhma-e-shīrīñ ke dāman meñ ho shor-e-kā.enāt
bazm-e-kāvish meñ jale sham-e-shabistān-e-hayāt

garm ho tezāb kī khaulan se laale kā ayāġh
ġhuncha-e-nauras kā taaq aur pīr-e-maktab kā charāg

shahpar-e-bulbul pe khīñchī jaa.e tasvīr-e-shiġhāl!
motiyoñ par sabt ho tūfān kī mohr-e-jalāl

sub.h ġharq-e-bahas ho ġhunche khilāne ke evaz
dars deñ maujeñ sabā kī gungunāne kī evaz

tū na karnā maġhribī matvāliyoñ kī race dekh
ghaat meñ terī lagā hai fitna-e-iblīs dekh

tū na un kī tarah bharnā arsa-e-fan meñ chhalāñg
kokh tā ThanDī rahe bachchoñ se aur sandal se maañg

duḳhtaran-e-maġhribī ko de na aurat kā ḳhitāb
ye mujassam ho ga.e haiñ kuchh gunahgāroñ ke ḳhvāb

phir rahī haiñ yā tirī nazroñ ke aage pur-fazā
auratoñ ke bhes meñ shaitān kī sartābiyāñ

ilm hāsil kar faqat tadbīr-e-manzil ke liye
vo dimāġhoñ ke liye haiñ aur tū dil ke liye!
