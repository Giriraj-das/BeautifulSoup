phir dil meñ dard silsila-e-jumbā hai kyā karūñ
phir ashk garm-e-dāvat-e-mizhgāñ hai kyā karūñ
phir chaak chaak siina hai āvāz duuñ kise
phir taar taar jaib-o-garebāñ hai kyā karūñ
phir ittisāl-e-gardan-o-ḳhanjar hai kyā kahūñ
phir iḳhtilāt-e-zaḳhm-o-namak-dāñ hai kyā karūñ
phir ik girah harīf-e-nafas hai kise batā.ūñ
phir ik khaTak rafīqe-e-rag-e-jāñ hai kyā karūñ
siine meñ ek dashna sā letā hai karvaTeñ
rag rag meñ ek aag sī ġhaltāñ hai kyā karūñ
jis chiiz par madār thā darmān-e-zīst kā
vo shai phir aaj dard kā unvāñ hai kyā karūñ
phir sar par abr-e-daur-e-junūñ hai ghirā huā
phir dil meñ bū-e-zulf pareshāñ hai kyā karūñ
phir ishq-e-nā-subūr kā partav hai ruuh par
phir dil huzūr-e-aql pashemāñ hai kyā karūñ
biite dinoñ kī yaad par afshāñ hai kyā karūñ
rātoñ kī nam havāoñ meñ tāroñ kī chhāñv meñ
biite dinoñ kī yaad par-afshāñ hai kyā karūñ
jis chāñdnī ko kho.e hue muddateñ huiiñ
phir zehn ke ufuq se numāyāñ hai kyā karūñ
taqdīr ne kabhī jo nikālā thā ik julūs
phir jāda-e-nafas pe ḳhirāmāñ hai kyā karūñ
vo ġham ki de chukā huuñ jise bār-hā shikast
phir dil se 'josh' dast-o-garebāñ hai kyā karūñ
