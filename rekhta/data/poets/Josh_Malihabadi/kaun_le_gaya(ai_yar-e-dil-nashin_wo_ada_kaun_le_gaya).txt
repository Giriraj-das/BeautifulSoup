ai yār-e-dil-nashīñ vo adā kaun le gayā
tere nagīñ se naqsh-e-vafā kaun le gayā
hal kar diyā thā jis ne muamma shabāb kā
tujh se vo fikr-e-uqda-kushā kaun le gayā
thā lutf pahle qahr meñ ab sirf qahr hai
zulmat se mauj-e-āb-e-baqā kaun le gayā
kyuuñ daf.atan laboñ pe ḳhamoshī sī chhā ga.ī
is sāz-e-dil-nashīñ kī sadā kaun le gayā
āñkhoñ se shān-e-bazl-o-saḳhā kis ne chhīn lī
siine se zauq-e-lutf-o-atā kaun le gayā
thiiñ jis kī rau se ḳhūn-e-tamannā meñ surḳhiyāñ
ruḳhsār se vo rañg-e-vafā kaun le gayā
rātoñ ko māñgnā thā duā merī diid kī
vo minnateñ vo zauq-e-duā kaun le gayā
ai shaah banda-parvar-e-sultān-e-narm-dil
dil se tire ḳhayāl-e-gadā kaun le gayā
pahlī sī vo kalām meñ narmī nahīñ rahī
guftār se mizāj-e-sabā kaun le gayā
ab 'josh' ke liye haiñ na aañsū na āh-e-sard
is gulsitāñ kī āb-o-havā kaun le gayā
