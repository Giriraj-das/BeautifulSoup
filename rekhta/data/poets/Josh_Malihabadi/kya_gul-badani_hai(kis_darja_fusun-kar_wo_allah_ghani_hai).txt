kis darja fusūñ-kār vo allāh ġhanī hai
kyā mauja-e-tābindagī o sīm-tanī hai
andāz hai yā jazba-e-gardūñ-zadanī hai
āvāz hai yā barbat-e-īmāñ-shiknī hai
jañgal kī siyah raat hai yā zulf ghanī hai
kyā gul-badanī gul-badanī gul-badanī hai

ye lai hai ki khiltī huī ġhunche kī kamānī
mahkā huā ye tan hai ki ye raat kī raanī
lahje kī ye rau hai ki barastā huā paanī
larzish meñ ye mizhgāñ hai ki pariyoñ kī kahānī
ye surḳhi-e-lab hai ki aqīq-e-yamanī hai
kyā gul-badanī gul-badanī gul-badanī hai

mehrāb hai ruḳhsār ke partav se zar-afshāñ
zulfoñ meñ shab-e-tār hai āñkhoñ meñ charāġhāñ
mehñdī kī sajāvaT ki hathelī pe gulistāñ
yā halqa-e-ushshāq meñ hai chehra-e-tābāñ
yā ḳhātam-e-tābinda pe hiire kī kanī hai
kyā gul-badanī gul-badanī gul-badanī hai

siine pe ye pallū hai ki ik mauj-e-hayābī
māthā hai ki ik sub.h kā partav hai shahābī
āñkheñ haiñ ki bahke hue do mast sharābī
paikar hai ki insān ke sāñche meñ gulābī
gesū haiñ ki gul-bāzī-e-mushk-e-ḳhutanī hai
kyā gul-badanī gul-badanī gul-badanī hai

kākul meñ daraḳhshāñ hai ye peshānī-e-raqsāñ
yā sāya-e-zulmāt meñ hai chashma-e-haivāñ
hāthoñ pe hai ye chehra ki hai rehl pe qur.āñ
aur chehra-e-gul-rañg meñ ġhaltāñ o ḳharoshāñ
raḳhshandagī-e-ḳhūn-e-rag-e-yāsimanī hai
kyā gul-badanī gul-badanī gul-badanī hai

ishve haiñ ki ik fauj khaḌī luuT rahī hai
chhal-bal hai ki chhātī ko zamīñ kuuT rahī hai
añgḌā.ī kā ḳham hai ki dhanak TuuT rahī hai
mukhḌā hai ki parbat pe kiran phuuT rahī hai
qāmat hai ki barnā.ī-e-sarv-e-chamanī hai
kyā gul-badanī gul-badanī gul-badanī hai

tan meñ hai vo ḳhushbū ki haiñ gul sar-ba-garebāñ
chehre pe vo surḳhī hai ki hairān gulistāñ
vo chaal meñ hai loch ki shāḳheñ haiñ pashemāñ
aur la.al-e-guhar-bār pe vo naġhma hai ġhaltāñ
vo naġhma ki ik valvala-e-sho.ala-zanī hai
kyā gul-badanī gul-badanī gul-badanī hai

gardan meñ chañdan-hār hai hāthoñ meñ hai kañgan
umDe hue ishve haiñ garajtā huā jauban
jaulāñ hai javānī ke dhundalke meñ laḌakpan
korā hai jo pinDā to junūñ-ḳhez hai ubTab
gul-rañg shalūkā hai qabā nārdanī hai
kyā gul-badanī gul-badanī gul-badanī hai

ḳhalvat meñ vo taslīm hai jalvat meñ tahakkum
sāhil pe subuk-mauj safīne meñ talātum
hujre meñ ḳhamoshī hai shabistāñ meñ takallum
ḳheme meñ tunuk aah ḳhayāloñ meñ tarannum
āġhosh meñ talvār hai ghūñghaT meñ banī hai
kyā gul-badanī gul-badanī gul-badanī hai

har naqsh-e-qadam par hai fidā tāj-e-kayānī
har gaam meñ hai chashma-e-kausar kī ravānī
har ek bun-e-mū se ubaltī hai javānī
uThtī hai masāmāt se yuuñ bhaap sī dhānī
goyā koī mahkī huī chādar sī tanī hai
kyā gul-badanī gul-badanī gul-badanī hai
