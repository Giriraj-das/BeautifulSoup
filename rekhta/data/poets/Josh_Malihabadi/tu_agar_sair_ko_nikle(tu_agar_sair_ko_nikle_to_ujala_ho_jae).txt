tū agar sair ko nikle to ujālā ho jaa.e
surma.ī shaal kā Daale hue māthe pe sirā
baal khole hue sandal kā lagā.e Tiikā
yuuñ jo hañstī huī tū sub.h ko aa jaa.e zarā
bāġh-e-kashmīr ke phūloñ ko achambhā ho jaa.e
tū agar sair ko nikle to ujālā ho jaa.e
le ke añgḌā.ī jo tū ghaaT pe badle pahlū
chaltā phirtā nazar aa jaa.e nadī par jaadū
jhuk ke muñh apnā jo gañgā meñ zarā dekh le tū
nithre paanī kā mazā aur bhī mīThā ho jaa.e
tū agar sair ko nikle to ujālā ho jaa.e
sub.h ke rañg ne baḳhshā hai vo mukhḌā tujh ko
shaam kī chhāñv ne sauñpā hai vo joḌā tujh ko
ki kabhī paas se dekhe jo himāla tujh ko
is tire qad kī qasam aur bhī ūñchā ho jaa.e
tū agar sair ko nikle to ujālā ho jaa.e
