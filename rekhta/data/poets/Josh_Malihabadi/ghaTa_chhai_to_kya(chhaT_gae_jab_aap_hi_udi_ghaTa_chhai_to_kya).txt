chhaT ga.e jab aap hī uudī ghaTā chhā.ī to kyā
turbat-e-pāmāl ke sabze pe lahar aa.ī to kyā
jab zarūrat hī rahī baaqī na lahn-o-rañg kī
koyaleñ kūkīñ to kyā sāvan kī rut aa.ī to kyā
hijr ke ālām se jab chhuT chukī nabz-e-nashāt
ab havā ne ḳhār-o-ḳhas meñ ruuh dauḌā.ī to kyā
ho chukī zauq-e-tabassum hī se jab begānagī
ab chaman-afroz phūloñ ko hañsī aa.ī to kyā
muḌ chukī jab maut ke jaade kī jānib zindagī
ab kisī ne āfiyat kī raah dikhlā.ī to kyā
har nafas ke saath dil se jab dhuāñ uThne lagā
bādaloñ se chhan ke ab ThanDī havā aa.ī to kyā
sāmne jab aap ke gesū kī lahreñ hī nahīñ
badliyoñ ne charḳh par ab zulf bikhrā.ī to kyā
ho chukā pāyāb jab bahr-e-sar-o-barg-e-shabāb
ab samundar kī javānī baaḌh par aa.ī to kyā
ġhuncha-e-ahd-e-tarab hī mil chukā ab ḳhaak meñ
ḳhāk-e-gulshan ab gul-e-tar ban ke itrā.ī to kyā
miT chuke jab vālihāna bāñkpan ke valvale
aa.ī ab doshīza-e-mausam ko añgḌā.ī to kyā
khul chukā jab parcham-e-ġham zindagī ke qasr par
ab havāoñ ne kamar paudoñ kī lachkā.ī to kyā
āñsuoñ meñ bah ga.iiñ jab ḳhuun kī jaulāniyāñ
jañgaloñ kī chhāñv meñ barsāt iThlā.ī to kyā
'josh' ke pahlū meñ jab tum hī machal sakte nahīñ
phir ghaTā ke dāmanoñ meñ barq lahrā.ī to kyā
