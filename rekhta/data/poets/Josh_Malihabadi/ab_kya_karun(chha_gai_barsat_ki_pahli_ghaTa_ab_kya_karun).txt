chhā ga.ī barsāt kī pahlī ghaTā ab kyā karūñ
ḳhauf thā jis kā vo aa pahuñchī balā ab kyā karūñ
hijr ko bahlā chalī thī garm mausam kī sumūm
nā-gahāñ chalne lagī ThanDī havā ab kyā karūñ
aañkh uThī hī thī ki abr-e-lāla-gūñ kī chhāñv meñ
dard se kahne lagā kuchh jhuTpuTā ab kyā karūñ
ashk abhī thamne na paa.e the ki bedardī ke saath
būñdiyoñ se bostāñ bajne lagā ab kyā karūñ
zaḳhm ab bharne na paa.e the ki bādal charḳh par
aa gayā añgḌā.iyāñ letā huā ab kyā karūñ
aa chukī thī niiñd sī ġham ko ki mausam nā-gahāñ
bahr-o-bar meñ karvaTeñ lene lagā ab kyā karūñ
charḳh kī be-rañgiyoñ se sust thī raftār-e-ġham
yak-ba-yak har zarra gulshan ban gayā ab kyā karūñ
qufl-e-bāb-e-shauq thiiñ māhaul kī ḳhāmoshiyāñ
daf.atan kāfir papīhā bol uThā ab kyā karūñ
hijr kā siine meñ kuchh kam ho chalā thā pech-o-tāb
baal bikhrāne lagī kaalī ghaTā ab kyā karūñ
aañkh jhapkāne lagī thī dil meñ yād-e-lahn-e-yād
mor kī aane lagī ban se sadā ab kyā karūñ
ghaT chalā thā ġham kī rañgīñ badliyoñ kī aaḌ se
un kā chehra sāmne aane lagā ab kyā karūñ
aa rahī haiñ abr se un kī sadā.eñ 'josh' 'josh'
ai ḳhudā ab kyā karūñ bār-e-ḳhudā ab kyā karūñ
