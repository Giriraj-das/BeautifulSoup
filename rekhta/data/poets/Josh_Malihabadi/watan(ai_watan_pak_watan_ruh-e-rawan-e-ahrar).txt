ai vatan paak vatan rūh-e-ravān-e-ahrār
ai ki zarroñ meñ tire bu-e-chaman rañg-e-bahār
ai ki ḳhvābīda tirī ḳhaak meñ shāhāna vaqār
ai ki har ḳhaar tirā rū-kash-e-sad-rū-e-nigār
reze almās ke tere ḳhas-o-ḳhāshāk meñ haiñ
haDDiyāñ apne buzurgoñ kī tirī ḳhaak meñ haiñ

paa.ī ġhunchoñ meñ tire rañg kī duniyā ham ne
tere kāñToñ se liyā daras-e-tamannā ham ne
tere qatroñ se sunī qir.at-e-dariyā ham ne
tere zarroñ meñ paḌhī āyat-e-sahrā ham ne
kyā batā.eñ ki tirī bazm meñ kyā kyā dekhā
ek ā.īñe meñ duniyā kā tamāsha dekhā

terī hī gardan-e-rañgīñ meñ haiñ bāñheñ apnī
tere hī ishq meñ haiñ sub.h kī aa.heñ apnī
tere hī husn se raushan haiñ nigāheñ apnī
kaj huiiñ terī hī mahfil meñ kulāheñ apnī
bāñkpan siikh liyā ishq kī uftādoñ se
dil lagāyā bhī to tere hī parī-zādoñ se

pahle jis chiiz ko dekhā vo fazā terī thī
pahle jo kaan meñ aa.ī vo sadā terī thī
pālnā jis ne hilāyā vo havā terī thī
jis ne gahvāre meñ chūmā vo sabā terī thī
avvalīñ raqs havā mast ghaTā.eñ terī
bhīgī haiñ apnī maseñ āb-o-havā meñ terī

ai vatan aaj se kyā ham tire shaidā.ī haiñ
aañkh jis din se khulī tere tamannā.ī haiñ
muddatoñ se tire jalvoñ ke tamāshā.ī haiñ
ham to bachpan se tire āshiq-o-saudā.ī haiñ
bhaa.ī tiflī se har ik aan jahāñ meñ terī
baat tutlā ke jo kī bhī to zabāñ meñ terī

husn tere hī manāzir ne dikhāyā ham ko
terī hī sub.h ke naġhmoñ ne jagāyā ham ko
tere hī abr ne jhūloñ meñ jhulāyā ham ko
tere hī phūloñ ne nau-shāh banāyā ham ko
ḳhanda-e-gul kī ḳhabar terī zabānī aa.ī
tere bāġhoñ meñ havā khā ke javānī aa.ī

tujh se muñh moḌ ke muñh apnā dikhā.eñge kahāñ
ghar jo chhoḌeñge to phir chhāvnī chhā.eñge kahāñ
bazm-e-aġhyār meñ ārām ye pā.eñge kahāñ
tujh se ham ruuTh ke jaa.eñ bhī to jā.eñge kahāñ
tere hāthoñ meñ hai qismat kā navishta apnā
kis qadar tujh se bhī mazbūt hai rishta apnā

ai vatan josh hai phir quvvat-e-īmānī meñ
ḳhauf kyā dil ko safīna hai jo tuġhyānī meñ
dil se masrūf haiñ har tarah kī qurbānī meñ
mahv haiñ jo tirī kashtī kī nigahbānī meñ
ġharq karne ko jo kahte haiñ zamāne vaale
muskurāte haiñ tirī naav chalāne vaale

ham zamīñ ko tirī nāpāk na hone deñge
tere dāman ko kabhī chaak na hone deñge
tujh ko jiite haiñ to ġhamnāk na hone deñge
aisī iksīr ko yuuñ ḳhaak na hone deñge
jī meñ Thānī hai yahī jī se guzar jā.eñge
kam se kam va.ada ye karte haiñ ki mar jā.eñge
