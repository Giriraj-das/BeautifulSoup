kis zabāñ se kah rahe ho aaj tum saudāgaro
dahr meñ insāniyat ke naam ko ūñchā karo
jis ko sab kahte haiñ hitler bheḌiyā hai bheḌiyā
bheḌiye ko maar do golī pa.e-amn-o-baqā
bāġh-e-insānī meñ chalne hī pe hai bād-e-ḳhizāñ
ādamiyyat le rahī hai hichkiyoñ par hichkiyāñ
haath hai hitler kā raḳhsh-e-ḳhud-sarī kī baag par
teġh kā paanī chhiḌak do germany kī aag par
saḳht hairāñ huuñ ki mahfil meñ tumhārī aur ye zikr
nau-e-insānī ke mustaqbil kī ab karte ho fikr
jab yahāñ aa.e the tum saudāgarī ke vāste
nau-e-insānī ke mustaqbil se kiyā vāqif na the
hindiyoñ ke jism meñ kyā rūh-e-āzādī na thī
sach batāo kyā vo insānoñ kī ābādī na thī
apne zulm-e-be-nihāyat kā fasāna yaad hai
company kā phir vo daur-e-mujrimāna yaad hai
lūTte phirte the jab tum kārvāñ-dar-kārvāñ
sar-barahna phir rahī thī daulat-e-hindostāñ
dast-kāroñ ke añgūThe kāTte phirte the tum
sard lāshoñ se gaḌhoñ ko pāTte phirte the tum
san.at-e-hindostāñ par maut thī chhā.ī huī
maut bhī kaisī tumhāre haat kī laa.ī huī
allāh allāh kis qadar insāf ke tālib ho aaj
mīr-ja.afar kī qasam kyā dushman-e-haq thā 'sirāj'
kyā avadh kī begamoñ kā bhī satānā yaad hai
yaad hai jhāñsī kī raanī kā zamāna yaad hai
hijrat-e-sultān-e-dehlī kā samāñ bhī yaad hai
sher-dil 'Tīpū' kī ḳhūnīñ dāstāñ bhī yaad hai
tīsare faaqe meñ ik girte hue ko thāmne
kas ke tum laa.e the sar shāh-e-zafar ke sāmne
yaad to hogī vo maTiyā-burj kī bhī dāstāñ
ab bhī jis kī ḳhaak se uThtā hai rah rah kar dhuāñ
tum ne qaisar-e-bāġh ko dekhā to hogā bārhā
aaj bhī aatī hai jis se haa.e 'aḳhtar' kī sadā
sach kaho kyā hāfize meñ hai vo zulm-e-be-panāh
aaj tak ragōn meñ ik qabr hai jis kī gavāh
zehn meñ hogā ye taaza hindiyoñ kā daaġh bhī
yaad to hogā tumheñ jallianwala-bagh bhī
pūchh lo is se tumhārā naam kyuuñ tābinda hai
'dyer'-e-gurg-e-dahan-ālūd ab bhī zinda hai
vo 'bhagat-singh' ab bhī jis ke ġham meñ dil nāshād hai
us kī gardan meñ jo Daalā thā vo phandā yaad hai
ahl-e-āzādī rahā karte the kis hanjār se
pūchh lo ye qaid-ḳhānoñ ke dar-o-dīvār se
ab bhī hai mahfūz jis par tantana sarkār kā
aaj bhī gūñjī huī hai jin meñ koḌoñ kī sadā
aaj kashtī amn ke amvāj par khete ho kyuuñ
saḳht hairāñ huuñ ki ab tum dars-e-haq dete ho kyuuñ
ahl-e-quvvat dām-e-haq meñ to kabhī aate nahīñ
''bankī'' aḳhlāq ko ḳhatre meñ bhī laate nahīñ
lekin aaj aḳhlāq kī talqīn farmāte ho tum
ho na ho apne meñ ab quvvat nahīñ paate ho tum
ahl-e-haq raushan-nazar haiñ ahl-e-bātin kor haiñ
ye to haiñ aqvāl un qaumoñ ke jo kamzor haiñ
aaj shāyad manzil-e-quvvat meñ tum rahte nahīñ
jis kī lāThī us kī bhaiñs ab kis liye kahte nahīñ
kyā kahā insāf hai insāñ kā farz-e-avvalīñ
kyā fasād-o-zulm kā ab tum meñ kas baaqī nahīñ
der se baiThe ho naḳhl-e-rāstī kī chhāñv meñ
kyā ḳhudā-nā-karda kuchh moch aa ga.ī hai paañv meñ
guuñj Tāpoñ kī na ābādī na vīrāne meñ hai
ḳhair to hai asp-e-tāzī kyā shifā-ḳhāne meñ hai
aaj kal to har nazar meñ rahm kā andāz hai
kuchh tabī.at kyā nasīb-e-dushmanāñ nā-sāz hai
saañs kyā ukhḌī ki haq ke naam par marne lage
nau-e-insāñ kī havā-ḳhvāhī kā dam bharne lage
zulm bhūle rāgnī insāf kī gaane lage
lag ga.ī hai aag kyā ghar meñ ki chillāne lage
mujrmoñ ke vāste zebā nahīñ ye shor-o-shain
kal 'yazīd' o 'shimr' the aur aaj bante ho 'husain'
ḳhair ai saudāgaro ab hai to bas is baat meñ
vaqt ke farmān ke aage jhukā do gardaneñ
ik kahānī vaqt likkhegā na.e mazmūn kī
jis kī surḳhī ko zarūrat hai tumhāre ḳhuun kī
vaqt kā farmān apnā ruḳh badal saktā nahīñ
maut Tal saktī hai ab farmān Tal saktā nahīñ
