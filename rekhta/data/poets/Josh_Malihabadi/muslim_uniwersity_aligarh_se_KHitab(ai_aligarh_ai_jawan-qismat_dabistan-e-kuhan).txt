ai aligarh ai javāñ-qismat dabistān-e-kuhan
aql ke fānūs se raushan hai terī anjuman
hashr ke din tak phalā-phūlā rahe terā chaman
tere paimānoñ meñ larzāñ hai sharāb-e-ilm-o-fan
rūh-e-'sir-sayyad' se raushan terā mai-ḳhāna rahe
rahtī duniyā tak tirā gardish meñ paimāna rahe
ek din ham bhī tirī āñkhoñ ke bīmāroñ meñ the
terī zulf-e-ḳham najam ke nau-giraftāroñ meñ the
terī jins-e-ilm-parvar ke ḳharīdāroñ meñ the
jān-o-dil se tere jalvoñ ke parastāroñ meñ the
mauj-e-kausar thā tirā sail-e-adā apne liye
āb-e-haivāñ thī terī āb-o-havā apne liye
ilm kā pahlā sabaq tū ne paḌhāyā thā hameñ
kis tarah jiite haiñ tū ne hī batāyā thā hameñ
ḳhvāb se tiflī ke tū ne hī jagāyā thā hameñ
naaz se parvān tū ne hī chaḌhāyā thā hameñ
mausam-e-gul keī ḳhabar terī zabānī aa.ī thī
tere bāġhoñ meñ havā khā kar javānī aa.ī thī
lekin ai ilm-o-jasārat ke daraḳhshāñ āftāb
kuchh ba-alfāz-e-digar bhī tujh se karnā hai ḳhitāb
go ye dhaḌkā hai ki hūñgā murid-e-qahr-o-itāb
kah bhī duuñ jo kuchh hai dil meñ tā-kujā ye pech-o-tāb
ban paḌe jo sa.ī apne se vo karnā chāhiye
mard ko kahne ke mauqa pe na Darnā chāhiye
ai aligarh ai halāk-e-tābish-e-vaz.a-e-farañg
'thames' hai āġhosh meñ tere bajā.e mauj-e-gañg
vādī-e-maġhrib meñ gum hai tere dil keī har umañg
valvaloñ meñ tere shāyad arsa-e-mashriq hai tañg
kab hai maġhrib ka.aba-e-hājat-ravā tere liye
aa ki hai bechain rūh-e-asia tere liye
kushta-e-maġhrib nigār-e-sharq ke abrū bhī dekh
sāz-e-be-rañgī ke juuyā soz-e-rang-o-bū bhī dekh
nargis-e-arzaq ke shaidā dīda-e-āhū bhī dekh
ai sunahrī zulf ke qaidī siyah gesū bhī dekh
kar chukā sair asl markaz par to aanā chāhiye
apne ghar keī samt bhī āñkheñ uThānā chāhiye
puḳhta-kārī siikh ye ā.īn-e-ḳhāmī tā-kujā
jāda-e-afrang par yuuñ tez-gāmī tā-kujā
soch tū jī meñ ye jhūTī nek-nāmī tā-kujā
maġhribī tahzīb kā tauq-e-ġhulāmī tā-kujā
mard agar hai ġhair keī taqlīd karnā chhoḌ de
chhoḌ de lillāh bil-aqsāt marnā chhoḌ de
