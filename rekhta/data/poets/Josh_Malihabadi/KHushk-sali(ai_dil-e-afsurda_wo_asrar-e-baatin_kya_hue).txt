ai dil-e-afsurda vo asrār-e-bātin kyā hue
soz kī rāteñ kahāñ haiñ saaz ke din kyā hue
āñsuoñ kī vo jhaḌī vo ġham kā sāmāñ kyā huā
terā sāvan kā mahīna chashm-e-giryāñ kyā huā
kyā huī bālā-e-sar vo lutf-e-yazdāñ kī ghaTā
āsmān-e-dil pe vo ghanghor irfāñ kī ghaTā
ab vo nāloñ kī garaj hai ab na vo shor-e-fuġhāñ
ab na uThtā hai kaleja se mohabbat kā dhuāñ
apne af.āl-e-siyah par ab pashemānī nahīñ
ab pasīne ke sitāre zeb-e-peshānī nahīñ
dard kī muddat se ab dil meñ chamak hotī nahīñ
vo tapak chhāloñ kī kauñde kī lapak hotī nahīñ
zikr-e-maulā se laboñ par ab vo narmī hī nahīñ
bhaap siine se uThe kyā dil meñ garmī hī nahīñ
ab sharāre soz-e-ġham ke dil meñ rahte hī nahīñ
ashk ab pichhle pahar āñkhoñ se bahte hī nahīñ
ma.arifat dil meñ na ab vo ruuh meñ ehsās hai
log kahte haiñ ki hai lekin hameñ to yaas hai
ab na vo āñkhoñ meñ ashk-e-ḳhūñ na vo dil meñ gudāz
ab na vo shām-e-tamannā hai na vo sub.h-e-niyāz
ḳhushk haiñ āñkheñ jabīneñ tañg siine sard haiñ
ab na vo dukhte hue dil haiñ na chehre zard haiñ
aah kī aur dil umañD aayā ye hotā hī nahīñ
Duub kar zauq-e-fanā meñ koī rotā hī nahīñ
phuul dāġhoñ se khile the jis dil-e-sarshār meñ
ḳhaak ab muddat se uḌtī hai usī gulzār meñ
āñsuoñ se nam jo rahtā thā vo dāmāñ jal gayā
lahlahātā thā jo siine meñ gulistāñ jal gayā
ruuh meñ bālīdgī kī quvvateñ ma.adūm haiñ
donoñ āñkheñ āñsuoñ ke faiz se mahrūm haiñ
pech-o-ḳham se bahne vaalā dil kā dariyā ḳhushk hai
vo bharī barsāt ya.anī chashm-e-bīnā ḳhushk hai
ḳhuun hai dil meñ magar pahlī sī tuġhyānī nahīñ
abr hai bād-e-muḳhālif se magar paanī nahīñ
jab ye aalam hai to bārish kī shikāyat kis liye
be-mahal ye hasrat-e-bārān-e-rahmat kis liye
ik mujassam ḳhushk-sālī ḳhud hamārī zaat hai
zid hamārī hastiyoñ kī abr hai barsāt hai
rahmatoñ se josh meñ aane kī ḳhvāhish kyā kareñ
ḳhud sarāpā qaht haiñ ummīd-e-bārish kyā kareñ
