log ham se roz kahte haiñ ye aadat chhoḌiye
ye tijārat hai ḳhilāf-e-ādmiyat chhoḌiye
is se bad-tar lat nahīñ hai koī ye lat chhoḌiye
roz aḳhbāroñ meñ chhaptā hai ki rishvat chhoḌiye

bhuul kar bhī jo koī letā hai rishvat chor hai
aaj qaumī pāgaloñ meñ raat din ye shor hai

kis ko samjhā.eñ use khodeñ to phir pā.eñge kyā
ham agar rishvat nahīñ leñge to phir khā.eñge kyā
qaid bhī kar deñ to ham ko raah par lā.eñge kyā
ye junūn-e-ishq ke andāz chhuT jā.eñge kyā

mulk bhar ko qaid kar de kis ke bas kī baat hai
ḳhair se sab haiñ koī do-chār das kī baat hai

ye havas ye chor bāzārī ye mahñgā.ī ye bhaav
raa.ī kī qīmat ho jab parbat to kyuuñ na aa.e taav
apnī tanḳhvāhoñ ke naale meñ hai paanī ādh-pāv
aur lākhoñ Tan kī bhārī apne jīvan kī hai naav

jab talak rishvat na leñ ham daal gal saktī nahīñ
naav tanḳhvāhoñ ke paanī meñ to chal saktī nahīñ

rishvatoñ kī zindagī hai chor-bāzārī ke saath
chal rahī hai be-zarī ahkām-e-zardārī ke saath
phurtiyāñ chūhoñ kī haiñ billī kī tarrārī ke saath
aap rokeñ ḳhvāh kitnī hī sitamgārī ke saath

ham nahīñ hilne ke sun liije kisī bhauñchāl se
kaam ye chaltā rahegā aap ke iqbāl se

ye hai mil vaalā vo baniyā hai ye sāhūkār hai
ye hai dūkāñ-dār vo hai ved ye attār hai
vo agar Thag hai to ye Daaku hai vo baT-mār hai
aaj har gardan meñ kaalī jiit kā ik haar hai

haif mulk-o-qaum kī ḳhidmat-guzārī ke liye
rah ga.e haiñ ik hamīñ īmān-dārī ke liye

bhuuk ke qānūn meñ īmān-dārī jurm hai
aur be-īmāniyoñ par sharmsārī jurm hai
dākuoñ ke daur meñ parhez-gārī jurm hai
jab hukūmat ḳhaam ho to puḳhta-kārī jurm hai

log aTkāte haiñ kyuuñ roḌe hamāre kaam meñ
jis ko dekho ḳhair se nañgā hai vo hammām meñ

toñd vāloñ kī to ho ā.īna-dārī vaah vā
aur ham bhūkoñ ke sar par chāñd-mārī vaah vā
un kī ḳhātir sub.h hote hī nahārī vaah vā
aur ham chāTā kareñ īmān-dārī vaah vā

seTh jī to ḳhuub motor meñ havā khāte phireñ
aur ham sab jūtiyāñ galiyoñ meñ chaTḳhāte phireñ

ḳhuub haq ke āstāñ par aur jhuke apnī jabīñ
jā.iye rahne bhī diije nāseh-e-gardūñ-nashīñ
tauba tauba ham bhaḌī meñ aa ke aur dekheñ zamīñ
aañkh ke andhe nahīñ haiñ gāñTh ke puure nahīñ

ham phaTak sakte nahīñ parhez-gārī ke qarīb
aql-mand aate nahīñ īmān-dārī ke qarīb

is girānī meñ bhalā kyā ġhuncha-e-īmāñ khile
jau ke daane saḳht haiñ tāñbe ke sikke pil-pile
jaa.eñ kapḌe ke liye to daam sun kar dil hile
jab garebāñ tā-ba-dāman aa.e to kapḌā mile

jaan bhī de de to saste daam mil saktā nahīñ
ādmiyat kā kafan hai dostoñ kapḌā nahīñ

sirf ik patlūn silvānā qayāmat ho gayā
vo silā.ī lī miyāñ darzī ne nañgā kar diyā
aap ko ma.alūm bhī hai chal rahī hai kyā havā
sirf ik tie kī qīmat ghoñT detī hai galā

halkī Topī sar pe rakhte haiñ to chakrātā hai sar
aur juute kī taraf baḌhiye to jhuk jaatā hai sar

thī buzurgoñ kī jo banyā.in vo baniyā le gayā
ghar meñ jo gāḌhī kamā.ī thī vo gāḌhā le gayā
jism kī ek ek boTī gosht vaalā le gayā
tan meñ baaqī thī jo charbī ghī kā pyāla le gayā

aa.ī tab rishvat kī chiḌiyā pañkh apne khol kar
varna mar jaate miyāñ kutte kī bolī bol kar

pattharoñ ko toḌte haiñ aadmī ke ustuḳhāñ
sañg-bārī ho to ban jaatī hai himmat sā.ebāñ
peT meñ letī hai lekin bhuuk jab añgḌā.iyāñ
aur to aur apne bachche ko chabā jaatī hai maañ

kyā batā.eñ bāziyāñ haiñ kis qadar haare hue
rishvateñ phir kyuuñ na leñ ham bhuuk ke maare hue

aap haiñ fazl-e-ḳhudā-e-pāk se kursī-nashīñ
intizām-e-saltanat hai aap ke zer-e-nagīñ
āsmāñ hai aap kā ḳhādim to lauñDī hai zamīñ
aap ḳhud rishvat ke zimmedār haiñ fidvī nahīñ

baḳhshte haiñ aap dariyā kashtiyāñ khete haiñ ham
aap dete haiñ mavāqe rishvateñ lete haiñ ham

Thiik to karte nahīñ buniyād-e-nā-hamvār ko
de rahe haiñ gāliyāñ girtī huī dīvār ko
sach batā.ūñ zeb ye detā nahīñ sarkār ko
pāliye bīmāriyoñ ko māriye bīmār ko

illa-e-rishvat ko is duniyā se ruḳhsat kījiye
varna rishvat kī dhaḌalle se ijāzat dījiye

bad bahut bad-shakl haiñ lekin badī hai nāznīñ
jaḌ ko bose de rahe haiñ peḌ se chīñ-bar-jabīñ
aap go paanī ulachte haiñ ba-tarz-e-dil-nashīñ
naav kā sūrāḳh lekin band farmāte nahīñ

koḌhiyoñ par āstīñ kab se chaḌhā.e haiñ huzūr
koḌh ko lekin kaleje se lagā.e haiñ huzūr

dast-kārī ke ufuq par abr ban kar chhā.iye
jahl ke ThanDe lahū ko ilm se garmā.iye
kār-ḳhāne kījiye qaa.em mashīneñ lā.iye
un zamīnoñ ko jo mahv-e-ḳhvāb haiñ chauñkāiye

ḳhvāh kuchh bhī ho munḌhe ye bail chaḌh saktī nahīñ
mulk meñ jab tak ki paidā-vār baḌh saktī nahīñ

dil meñ jitnā aa.e lūTeñ qaum ko shāh-o-vazīr
khīñch le ḳhanjar koī joḌe koī chille meñ tiir
be-dhaḌak pī kar ġharīboñ kā lahū akḌeñ amiir
devtā ban kar raheñ to ye ġhulāmān-e-haqīr

dostoñ kī gāliyāñ har aan sahne dījiye
ḳhāna-zādoñ ko yūñhī shaitān rahne dījiye

daam ik chhoTe se kuuze ke haiñ sau jām-e-bilūr
mol lene jaa.eñ ik qatra to deñ nahr-o-qusūr
ik diyā jo bechtā hai māñgtā hai sham-e-tūr
ik zarā se sañg-reze kī hai qīmat koh-e-nūr

jab ye aalam hai to ham rishvat se kyā tauba kareñ
tauba rishvat kaisī ham chanda na leñ to kyā kareñ

zulf us co-operative silsile kī hai darāz
chheḌte haiñ ham kabhī to vo kabhī rishvat kā saaz
gaah ham bante haiñ qumrī gaah vo bante haiñ baaz
aap ko ma.alūm kyā aapas kā ye rāz-o-niyāz

naav ham apnī khivāte bhī haiñ aur khete bhī haiñ
rishvatoñ ke lene vaale rishvateñ dete bhī haiñ

bādshāhī taḳht par hai aaj har shai jalva-gar
phir rahe haiñ Thokareñ khāte zar-o-la.al-o-guhar
ḳhaas chīzeñ qīmateñ un kī to haiñ aflāk par
āb-ḳhora muñh phulātā hai aTThannī dekh kar

chauda aane ser kī āvāz sun kar āj-kal
laal ho jaatā hai ġhusse se TamāTar āj-kal

nastaran meñ naaz baaqī hai na gul meñ rañg-o-bū
ab to hai sehn-e-chaman meñ ḳhār-o-ḳhas kī aabrū
ḳhurdanī chīzoñ ke chehroñ se Tapaktā hai lahū
rūpa.e kā rañg faq hai ashrafī hai zard-rū

haal ke sikke ko maazī kā jo sikka dekh le
sau ruupe ke note ke muñh par do annī thuuk de

vaqt se pahle hī aa.ī hai qayāmat dekhiye
muñh ko Dhāñpe ro rahī hai ādmiyat dekhiye
duur jā kar kis liye tasvīr-e-ibrat dekhiye
apne qibla 'josh' sāhab hī kī hālat dekhiye

itnī gambhīrī pe bhī mar-mar ke jiite haiñ janāb
sau jatan karte haiñ to ik ghūñT piite haiñ janāb
