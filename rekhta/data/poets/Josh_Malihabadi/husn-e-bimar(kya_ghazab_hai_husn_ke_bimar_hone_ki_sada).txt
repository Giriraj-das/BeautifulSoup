kyā ġhazab hai husn ke bīmār hone kī sadā
jaise kachchī niind se bedār hone kī adā

inkisār-e-husn palkoñ ke jhapakne meñ nihāñ
nīm-vā bīmār āñkhoñ se muravvat sī ayaañ

jumbish-e-mizhgāñ meñ ġhaltāñ sāz-e-ġham kā zer o bam
ḳhāmushī meñ par-fishāñ īfā-e-paimāñ kī qasam

ehtirām-e-ishq kī rau dil-nashīñ āvāz meñ
ek phīke-pan kā sannāTā dayār-e-nāz meñ

al-amāñ āñkhoñ kī nīm-afsurda sī afsūñ-garī
ek dhundlā sā tabassum ik thakī sī dilbarī

chūḌiyāñ Dhīlī dilā.ī par shikan māthe pe haat
lab pe ḳhushkī ruḳh pe sūñdhā-pan nazar meñ iltifāt

halkī halkī jhalkiyāñ ruḳhsār par yuuñ nuur kī
jaise gul par sub.h-e-kāzib kī suhānī chāñdnī

le rahā hai karvaTeñ aariz meñ yuuñ rañg-e-shabāb
jis tarah mauj-e-ḳhirāmāñ par ziyā-e-māhtāb

husn yuuñ khoyā huā sā bazm-e-mahsūsāt meñ
jaise donoñ vaqt milte huuñ bharī barsāt meñ

yuuñ hai ik raushan namī sī chashm-e-sehar-andāz meñ
sub.h ko shabnam ho jaise ma.ariz-e-parvāz meñ

jaise kohre meñ koī tābinda manzar duur kā
jaise pichhlī raat ke siine pe Dorā nuur kā

aise izmehlāl par duniyā kī barnā.ī nisār
aisī bīmārī par ejāz-e-masīhā.ī nisār
