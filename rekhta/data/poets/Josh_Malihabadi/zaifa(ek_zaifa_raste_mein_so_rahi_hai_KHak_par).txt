ik za.īfa rāste meñ so rahī hai ḳhaak par
murdanī chhā.ī huī hai chehra-e-ġhamnāk par

aur kis mausam meñ jab tā.ūn hai phailā huā
zarra zarra hai vabā ke ḳhauf se simTā huā

raat aadhī aa chukī hai bām-o-dar ḳhāmosh haiñ
ahl-e-daulat laila-e-ishrat se ham-āġhosh haiñ

is qayāmat kī hai taarī zulmat-e-haul-āfrīñ
shab ke dil meñ sub.h kā goyā tasavvur tak nahīñ

pīchhe pīchhe aa rahā hai kaun ye kyā baat hai
baj rahe haiñ kaan uff kaisī bhayānak raat hai

halqa-e-zulmat meñ hai rāhoñ kī sahmī raushnī
yā chamaktī haiñ ghanī jhāḌī se āñkheñ sher kī

larza-bar-andām hai sehn-e-zamīñ kā arz-o-tūl
ho rahā hai ḳhaak par nāpāk rūhoñ kā nuzūl

aa rahī haiñ āsmāñ se ye sadā.eñ dam-ba-dam
dekh asbāb-e-halākat par na paḌ jaa.e qadam

bām-o-dar par maut kā parcham hai lahrāyā huā
aa rahī hai har qadam par bū-e-anfās-e-vabā

rauñgTe saare khaḌe haiñ saañs lenā hai vabāl
al-amāñ shor-e-sagān-e-rāh o ġhoġhā-e-shaġhāl

uf laraztī ḳhaufnāk āvāz chaukīdār kī
nabz chhūTī jā rahī hai gumbad-e-davvār kī

chupke chupke saañs lene se ghuTā jaatā hai dam
rakh rahā huuñ bolte zarroñ pe ruk ruk kar qadam

ibrat o dahshat kā ḳhanjar hai dil-e-ġhamnāk par
haa.e ye be-dam paḌā hai kaun ThanDī ḳhaak par

aah ai be-kas za.īfa ġham kī taḌpā.ī huī
ai zamāne kī jhinjhoḌī zar kī Thukrā.ī huī

mere dil ke aa.ine ko kar rahā hai chuur chuur
tere sar par rahguzar kī sham.a kā halkā sā nuur

ye tire sar kī safedī aur ye gard-e-malāl
meñ to kyā sharmā rahā hai ḳhud ḳhuda-e-zul-jalāl

bhuuk ke lashkar kā hai ruḳh par tire gard-o-ġhubār
ahd-e-razzāqī ke māthe par araq hai āshkār

tere bachche tere gardūñ ke sitāre kyā hue
ai za.īfa terī piirī ke sahāre kyā hue

aah ai dukhiyā ye kaisī pā.emālī ho ga.ī
Thokareñ khāne ko terī god ḳhālī ho ga.ī

so rahā hai terā vāris kis taraf pahne kafan
dafn hai kis des meñ terā urūsī bāñkpan

bazm-e-ishrat meñ dulhan kis ne banāyā thā tujhe
byaah kar kaun apne ghar meñ aah laayā thā tujhe

ḳhuun ruḳh par dauḌtā hogā tirī āvāz se
tujh ko paalā hogā terī maañ ne kis kis naaz se

Dāltī hogī tujhe nahlā-dhulā kar sar meñ tel
baap kā dil khīñchtā hogā tirī guḌiyoñ kā khel

paas kī tāsīr kyuuñ chehre pe duunī ho ga.ī
mā.ikā vīrāñ huā sasurāl suunī ho ga.ī

chāhne vaale tire sab turbatoñ meñ so ga.e
kheltī thī jin ghane bāġhoñ meñ vo kyā ho ga.e

uf-rī māyūsī kisī kā aasrā rakhtī nahīñ
shubah hotā hai ki tū shāyad ḳhudā rakhtī nahīñ

tū kahāñ kī rahne vaalī hai tirā kyā naam hai
bol tū kis dil-nashīñ āġhāz kā anjām hai

hind meñ insāniyat kā daur hī baaqī nahīñ
dard ho kis tarah koī mard hī baaqī nahīñ

mard hī hote to karte bekasoñ kā ehtirām
mard hī hote to rah sakte the yuuñ ban kar ġhulām

ḳhidmat-e-aġhyār se fursat koī paatā nahīñ
sach hai apnoñ par ġhulāmoñ ko taras aatā nahīñ

ai za.īfa nañg hai tū mulk-o-millat ke liye
tū hai ik dhabbā jabīn-e-ahl-e-daulat ke liye

ik khulī zillat hai adyān-o-milal ke vāste
tauq hai la.anat kā tū ahl-e-duval ke vāste

to va.īd-e-qahr hai arbāb-e-ishrat ke liye
bars kā ik daaġh hai rū-e-hukūmat ke liye

mujh ko hairat hai ki tujh ko dekh kar zār-o-nizār
gaḌ nahīñ jaate hayā se hākimān-e-zī-vaqār

dekh kar terā Dhalā mankā nahīñ hotā hai chuur
gardanoñ ke ḳham ko saḳhtī baḳhshne vaalā ġhurūr

paḌ nahīñ jaate ilāhī sīna-e-daulat meñ daaġh
bujh nahīñ jaate shabistān-e-imārat ke charāġh

apnī tāb-e-zar se ai sarmāya-dāro! hoshiyār
apne tājoñ kī chamak se tāj-dāro hoshiyār

nīlam-o-yāqūt se shole bhaḌak uThne ko haiñ
surḳh dīnāroñ meñ añgāre dahak uThne ko haiñ

farsh-e-gul vaalo zamīñ par log mahv-e-ḳhvāb haiñ
ḳhirmanoñ ke pāsbānoñ bijliyāñ betāb haiñ!!
