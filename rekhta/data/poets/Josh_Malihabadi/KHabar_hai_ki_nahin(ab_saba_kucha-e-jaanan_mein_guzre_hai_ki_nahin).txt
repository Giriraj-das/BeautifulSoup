ab sabā kūcha-e-jānāñ meñ guzre hai ki nahīñ
tujh ko is fitna-e-ālam kī ḳhabar hai ki nahīñ
bujh gayā mehr kā fānūs ki raushan hai abhī
ab un āñkhoñ meñ lagāvaT kā asar hai ki nahīñ
ab mere naam kā paḌhtā hai vazīfa koī
ab mirā zikr-e-vafā dard-e-sahar hai ki nahīñ
ab bhī taktī haiñ mirī raah vo kāfir āñkheñ
ab bhī duzdīda nazar jānib-e-dar hai ki nahīñ
chhup ke rātoñ ko mirī yaad meñ rotā hai koī
maujzan aañkh meñ ab ḳhūn-e-jigar hai ki nahīñ
husn ko pursish-e-bīmār kā hai ab bhī ḳhayāl
mehr kī zarra ḳhākī pe nazar hai ki nahīñ
be-ḳhabar mujh ko zamāne se kiyā hai jis ne
kuchh use merī tabāhī kī ḳhabar hai ki nahīñ
khaa.e jaatā hai mujhe dard-e-ġharīb-ul-vatanī
dil par is jān-e-vatan ke bhī asar hai ki nahīñ
'josh' ḳhāmosh bhī ho pūchh rahā hai kyā kyā
kuchh tujhe tāḌne vāloñ kī ḳhabar hai ki nahīñ
