nazar jhukā.e urūs-e-fitrat jabīñ se zulfeñ haTā rahī hai
sahar kā taarā hai zalzale meñ ufuq kī lau thartharā rahī hai
ravish ravish naġhma-e-tarab hai chaman chaman jashn-e-rañg-o-bū hai
tuyūr shāḳhoñ pe haiñ ġhazal-ḳhvāñ kalī kalī gungunā rahī hai
sitāra-e-sub.h kī rasīlī jhapaktī āñkhoñ meñ haiñ fasāne
nigār-e-mahtāb kī nashīlī nigāh jaadū jagā rahī hai
tuyūr bazm-e-sahar ke mutrib lachaktī shāḳhoñ pe gā rahe haiñ
nasīm firdaus kī sahelī guloñ ko jhūlā jhulā rahī hai
kalī pe bele kī kis adā se paḌā hai shabnam kā ek motī
nahīñ ye hiire kī kiil pahne koī parī muskurā rahī hai
sahar ko madd-e-nazar haiñ kitnī ri.āyteñ chashm-e-ḳhūñ-fishāñ kī
havā bayābāñ se aane vaalī lahū meñ surḳhī baḌhā rahī hai
shalūkā pahne hue gulābī har ik subuk pañkhuḌī chaman meñ
rañgī huī surḳh oḌhnī kā havā meñ pallū sukhā rahī hai
falak pe is tarah chhup rahe haiñ hilāl ke gird-o-pesh taare
ki jaise koī na.ī navelī jabīñ se afshāñ chhuḌā rahī hai
khaTak ye kyuuñ dil meñ ho chalī phir chaTaktī kaliyo? zarā Thaharnā
havā-e-gulshan kī narm ro meñ ye kisī kī āvāz aa rahī hai?
