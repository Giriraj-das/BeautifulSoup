firdaus banā.e hue sāvan ke mahīne
ik gul-ruḳh o nasrīñ-badan o sarv-e-sahī ne
māthe pe idhar kākul-e-zholīda kī lahreñ
gardūñ pe udhar abr-e-ḳhirāmāñ ke safīne
meñh jitnā barastā thā sar-e-dāman-e-kohsār
itne hī zamīñ apnī ugaltī thī dafīne
allāh-re ye farmān ki is mast havā meñ
ham muñh se na boleñge agar pī na kisī ne
vo mūnis-o-ġham-ḳhvār thā jis ke liye barsoñ
māñgī thiiñ duā.eñ mire āġhosh-e-tahī ne
gul-rez the sāhil ke lachakte hue paude
gul-rañg the tālāb ke tarshe hue ziine
bārish thī lagātār to yuuñ gard thī mafqūd
jis tarah mai-e-nāb se dhul jaate haiñ siine
dam bhar ko bhī thamtī thiiñ agar sard havā.eñ
aate the javānī ko pasīne pe pasīne
bhar dī thī chaTānoñ meñ bhī ġhunchoñ kī sī narmī
ik fitna-e-kaunain kī nāzuk-badanī ne
getī se ubalte the tamannā ke salīqe
gardūñ se baraste the mohabbat ke qarīne
kyā dil kī tamannāoñ ko marbūt kiyā thā
sabze pe chamaktī huī sāvan kī jhaḌī ne
badlī thī falak par ki junūñ-ḳhez javānī
būñdeñ thiiñ zamīñ par ki añgūThī ke nagīne
shāḳhoñ pe parinde the jhaTakte hue shahpar
nahroñ meñ bateñ apne ubhāre hue siine
is fasl meñ is darja rahā be-ḳhud o sarshār
maiḳhāne se bāhar mujhe dekhā na kisī ne
kyā lamha-e-fānī thā ki muḌ kar bhī na dekhā
dī kitnī hī āvāz hayāt-e-abadī ne
