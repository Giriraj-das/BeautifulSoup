ai majāz ai tarāna-bār majāz
zinda paiġhambar-e-bahār majāz
ai barū-e-saman-vishāñ gul-posh
ai ba kū-e-muġhāñ tamām ḳharosh
ai parastār-e-mah-ruḳhān-e-jahāñ
ai kamāñ-dār-e-shā.irān-e-javāñ
tujh se tābāñ jabīn-e-mustaqbil
ai mire sīna-e-umīd ke dil
ai majāz ai mubassir-e-ḳhad-o-ḳhāl
ai shu.ūr-e-jamāl o sham-e-ḳhayāl
ai surayyā-fareb o zohra-navāz
shā.ir-e-mast o rind-e-shāhid-bāz
nāqid-e-ishva-e-shabāb hai tū
sub.h-e-fardā kā āftāb hai tū
tujh ko aayā huuñ aaj samjhāne
haif hai tū agar burā maane
ḳhud ko ġharq-e-sharāb-e-nāb na kar
dekh apne ko yuuñ ḳharāb na kar
shā.irī ko tirī zarūrat hai
daur-e-fardā kī tū amānat hai
sirf terī bhalā.ī ko ai jaañ
ban ke aayā huuñ nāseh-e-nādāñ
ek Thahrāv ik takān hai tū
dekh kis darja dhān-pān hai tū
nañg hai mahz ustuḳhāñ honā
saḳht ihānat hai nā-tavāñ honā
ustuḳhvānī badan duḳhānī post
ek sañgīn jurm hai ai dost
sharm kī baat hai vajūd-e-saqīm
nā-tavānī hai ik gunāh-e-azīm
jism aur ilm turfa tāqat hai
yahī insān kī nubuvvat hai
jo za.īf-o-alīl hotā hai
ishq meñ bhī zalīl hotā hai
har hunar ko jo ek daulat hai
ilm aur jism kī zarūrat hai
kasrat-e-bāda rañg laatī hai
aadmī ko lahū rulātī hai
ḳhush-diloñ ko rulā ke hañstī hai
sham-e-aḳhtar bujhā ke hañstī hai
aur jab aafat jigar pe laatī hai
riñd ko maulvī banātī hai
mai se hotā hai maqsad-e-dil faut
mai hai buniyād-e-maulviyyat-o-maut
kaan meñ sun ye baat hai nashtar
maulviyyat hai maut se bad-tar
is se hotā hai kār-e-umr tamām
is se hotā hai aql ko sarsām
is meñ insāñ kī jaan jaatī hai
is meñ shā.ir kī aan jaatī hai
ye zamīn āsmān kyā shai hai
aan jaa.e to jaan kyā shai hai
gauhar-e-shāh-vār chun pyāre
mujh se ik gur kī baat sun pyāre
ġham to bantā hai chaar din meñ nashāt
shādmānī se rah bahut mohtāt
ġham ke maare to jī rahe haiñ hazār
nahīñ bachte haiñ aish ke bīmār
aan meñ dil ke paar hotī hai
pañkhuḌī meñ vo dhaar hotī hai
jū-e-ishrat meñ ġham ke dhāre haiñ
yaḳh-o-shabnam meñ bhī sharāre haiñ
haañ sambhal kar latāfatoñ ko barat
TuuT jaa.e kahīñ na koī parat
dekh kar shīsha-e-nashāt uThā
ye varaq hai varaq hai sone kā
kāġhaz-e-bād ye nagīna hai
balki ai dost ābgīna hai
sāġhar-e-shabnam-e-ḳhush-āb hai ye
ābgīna nahīñ habāb hai ye
rok le saañs jo qarīb aa.e
Thes us ko kahīñ na lag jaa.e
teġh-e-mastī ko ehtiyāt se chhū
varna Tapkegā uñgliyoñ se lahū
mastiyoñ meñ hai tāb-e-jalva-e-māh
aur siyah mastiyāñ ḳhudā kī panāh
ḳhuub hai ek had pe qaa.em nasha
halkā phulkā subuk mulā.em nasha
haañ adab se uThā adab se jaam
taaki āb-e-halāl ho na harām
jaam par jaam jo chaḌhāte haiñ
uuñT kī tarah bilbilāte haiñ
zindagī kī havas meñ marte haiñ
mai ko rusvā-e-dahr karte haiñ
yaad hai jab 'jigar' chaḌhāte the
kyā alif ho ke hin-hināte the
merī gardan meñ bhar ke chand aaheñ
paañv se Dālte the vo bāñheñ
aql kī maut ilm kī pastī
al-amāñ la.anat-e-siyah mastī
uf ghaTā-Top nashshe kā tūfān
bhuut ifrīt dev jin shaitān
laat ghūñsa chhaḌī chhurī chāqū
lib-libāhaT luaab kaf badbū
tanz āvāza barhamī ifsād
ta.an tashnī.a maz.haka īrād
shor hū-haq abe-tabe hai hai
aukhiyāñ gāliyāñ dhamāke qai
mas-masāhaT ġhashī tapish chakkar
soz sailāb sansanī sarsar
chal-chaḳhe chīḳh chunāñ-chunīñ chiñghāḌ
chaḳh-chaḳhe chā.ūñ chā.ūñ chīl-chilhāḌ
lappā-Dukki latām laam laḌā.ī
haul haijān haañk hāthā-pā.ī
khalbalī kaaoñ kaaoñ khaT-manDal
hauñk hañgāma hamhama halchal
uljhan āvārgī udham aiThan
bhauñk bhauñ bhauñ bhinan bhinan bhan-bhan
dhaul-dhappā dhakaḌ-pakaḌ dhutkār
tahlka tū taḌāq tuf takrār
bū bhabhak bhay bikas barar bhauñchāl
dabdabe dandanāhaTeñ dhammāl
gaah narmī o lutf o mehr o salām
gaah talḳhī o turshī o dushnām
aql kī maut ilm kī pastī
al-amāñ la.anat-e-siyah mastī
sirf nashshe kī bhīgne de maseñ
in ko banñe na de kabhī moñchheñ
al-amāñ ḳhaufnāk kaalā nasha
oh rīsh-o-burūt vaalā nasha
azhdar-e-marg o dev-e-ḳhūñ-ḳhvārī
al-amāñ nashsha-e-''jaTādhārī''
nashshe kā jhuT-puTā hai nūr-e-hayāt
jhuTpuTe ko banā na kaalī raat
nashshe kī tez raushnī bhī ġhalat
chaudhvīñ kī sī chāñdnī bhī ġhalat
zehn-e-insāñ ko baḳhshtā hai jamāl
nashsha ho jab ye qadr-e-nūr-e-hilāl
ġhurfa-e-aql bheḌ to akasr
par use kach-kachā ke band na kar
raat ko lutf-e-jām hai pyāre
din kā piinā harām hai pyāre
din hai ifrīt-e-āz kī khankār
raat pāzeb nāzukī jhankār
din hai ḳhāshāk ḳhaak dhuul dhuāñ
raat ā.īna anjuman afshāñ
din musallah davāñ kamar basta
raat tāq-o-ravāq-o-gul-dasta
din hai faulād-e-sañg teġh-e-alam
raat kam-ḳhvāb pañkhuḌī shabnam
din hai shevan duhā.iyāñ dukhḌe
raat mast añkhḌiyāñ javāñ mukhḌe
din kaḌī dhuup kī bad-āhañgī
raat pichhle pahar kī sārañgī
din bahādur kā baan biir kī rath
raat champā-kalī añgūThī nath
din hai tūfān-e-jumbish-o-raftār
raat mīzān-e-kākul-o-ruḳhsār
āftāb-o-sharāb haiñ bairī
botaleñ din ko haiñ pachhal pairī
kar na pāmāl hurmat-e-auqāt
raat ko din banā na din ko raat
pī magar sirf shaam ke hañgām
aur vo bhī ba-qadr-e-yak-do jaam
vahī insāñ hai ḳhurram-o-ḳhursand
jo hai miqdār o vaqt kā pāband
mere piine hī par na jā mirī jaañ
mujh se jiinā bhī siikh haiñ qurbāñ
us ke piine meñ rañg aatā hai
jis ko jiine kā Dhañg aatā hai
ye nasā.eh bahut haiñ besh-bahā
jald so jald jaag jald nahā
baaġh meñ jā tulūa se pahle
tā nigār-e-sahar se dil bahle
sarv-o-shamshād ko gale se lagā
har chaman-zād ko gale se lagā
muñh añdhere fazā-e-gulshan dekh
sāhil o sabza-zār o sausan dekh
gaah āvāra abr-pāre dekh
in kī raftār meñ sitāre dekh
jaise kohre meñ tāb-e-rū-e-nikū
jaise jañgal meñ raat ko jugnū
gul kā muñh chuum ik tarannum se
nahr ko gudgudā tabassum se
jism ko kar araq se nam-ālūd
taaki shabnam paḌhe lahak ke darūd
pheñk sanjīdgī kā sar se baar
naach uchhal dandanā chhalāñgeñ maar
dekh āb-e-ravāñ kā ā.īna
dauḌ sāhil pe taan kar siina
mast chiḌiyoñ kā chahchahānā sun
mauj-e-nau-mashq kā tarāna sun
bostāñ meñ sabā kā chalnā dekh
sabza o sarv kā machalnā dekh
shabnam-ālūd kar suḳhan kā libās
chakh dhundalke meñ bū-e-gul kī miThās
shā.irī ko khilā havā-e-sahar
is kā nafqa hai terī gardan par
raqs kī lahr meñ ho gum lab-e-nahr
yuuñ adā kar urūs-e-sher kā mahr
jazb kar bostāñ ke naqsh-o-nigār
zehan meñ khol misr kā bāzār
narm jhoñkoñ kā āb-e-haivāñ pī
bū-e-gul rañg-e-shabnamistāñ pī
gun-gunā kar nazar uThā kar pī
sub.h kā shiir daġhdaġha kar pī
taaki mujre ko aa.eñ kul barkāt
daulat jism o ilm o aql o hayāt
ye na ta.ana na ye ulahnā hai
ek nukta bas aur kahnā hai
ġhaibat-e-nūr ho ki kasrat-e-nūr
zulmat-e-tām ho ki sho.ala-e-tūr
ek sā hai vabāl donoñ kā
tīrgī hai ma.aal donoñ kā
darḳhur-e-sāhab-e-ma.āl nahīñ
har vo shai jis meñ e'tidāl nahīñ
shādmānī se pī nahīñ saktā
jis ko haukā ho jī nahīñ saktā
ai pisar ai barādar ai hamrāz
ban na is tarah duur kī āvāz
koī bīmār tan nahīñ saktā
ḳhādim-e-ḳhalq ban nahīñ saktā
ḳhidmat-e-ḳhalq farz hai tujh par
daur-e-māzī kā qarz hai tujh par
asr-e-hāzir ke shā.ir-e-ḳhuddār
qarz-dārī kī maut se hoshyār
zehn-e-insāniyat ubhār ke jā
zindagānī kā qarz utaar ke jā
tujh pe hindostān naaz kare
umr terī ḳhudā darāz kare
