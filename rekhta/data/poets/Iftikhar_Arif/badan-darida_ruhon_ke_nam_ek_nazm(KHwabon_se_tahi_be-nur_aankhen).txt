ḳhvāboñ se tahī be-nūr āñkheñ
har shaam na.e manzar chāheñ
bechain badan pyāsī rūheñ
har aan na.e paikar chāheñ
bebāk lahū
an-dekhe sapnoñ kī ḳhātir
jaane anjāne rastoñ par
kuchh naqsh banānā chāhtā hai
banjar pāmāl zamīnoñ meñ
kuchh phuul khilānā chāhtā hai
yuuñ naqsh kahāñ ban paate haiñ
yuuñ phuul kahāñ khilne vaale
in badan-darīda rūhoñ ke
yuuñ chaak kahāñ silne vaale
bebāk lahū ko hurmat ke ādāb sikhāne paḌte haiñ
tab miTTī mauj meñ aatī hai
tab ḳhvāb ke ma.anī bante haiñ
tab ḳhushbū rañg dikhātī hai
