ajiib log haiñ
ham ahl-e-e'tibār kitne bad-nasīb log haiñ
jo raat jāgne kī thī vo saarī raat
ḳhvāb dekh dekh kar guzārte rahe
jo naam bhūlne kā thā us ek naam ko
galī galī pukārte rahe
jo khel jītne kā thā vo khel hārte rahe
ajiib log haiñ
ham ahl-e-e'tibār kitne bad-nasīb log haiñ
kisī se bhī to qarz-e-ābrū adā nahīñ huā
lahū-luhān sā.atoñ kā faisla nahīñ huā
baras guzar ga.e haiñ koī mo.ajaza nahīñ huā
vo jal-bujhā ki aag jis ke shola-e-nafas meñ thī
vo tiir khā gayā kamān jis kī dastaras meñ thī
sipāh-e-mahr kā fasīl-e-shab ko intizār hai
kab aa.egā vo shaḳhs jis kā sab ko intizār hai
ham ahl-e-e'tibār kitne bad-nasīb log haiñ
ajiib log haiñ
ham ahl-e-e'tibār kitne bad-nasīb log haiñ
TO A DESPONDENT EVENING
