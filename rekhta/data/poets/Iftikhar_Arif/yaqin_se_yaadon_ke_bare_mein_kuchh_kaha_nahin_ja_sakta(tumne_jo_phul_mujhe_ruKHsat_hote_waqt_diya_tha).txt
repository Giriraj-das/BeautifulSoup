tum ne jo phuul mujhe ruḳhsat hote vaqt diyā thā
vo nazm maiñ ne tumhārī yādoñ ke saath lifāfe meñ band kar ke rakh dī thī
aaj dinoñ baad bahut akele maiñ use khol kar dekhā hai
phuul kī nau pañkhuḌiyāñ haiñ
nazm ke nau misre
yādeñ bhī kaisī ajiib hotī haiñ
pahlī pañkhuḌī yaad dilātī hai us lamhe kī jab maiñ ne
pahlī baar tumheñ bharī mahfil meñ apnī taraf musalsal takte hue dekh liyā thā
dūsrī pañkhuḌī jab ham pahlī baar ek dūsre ko kuchh kahe baġhair
bas yūñhī jaan buujh kar nazar bachāte hue ek rāhdārī se guzar ga.e the
phir tīsrī baar jab ham āchānak ek moḌ par kahīñ mile
aur ham ne bahut saarī bāteñ kiiñ aur bahut saare baras
ek saath pal meñ guzār diye
aur chauthī baar
ab maiñ bhūlne lagā huuñ
bahut dinoñ se Thahrī huī udāsī keī vajah se shāyad
kuchh log kahte haiñ udāsī tanhā.ī keī kokh se janam letī hai
mumkin hai Thiik kahte hoñ
kuchh log kahte haiñ bahut tanhā rahnā bhī udāsī kā sabab ban jaatā hai
mumkin hai ye bhī Thiik ho
mumkin hai tum aao to bhūlī huī saarī bāteñ phir se yaad aa jaa.eñ
mumkin hai tum aao to vo bāteñ bhī maiñ bhuul chukā huuñ jo abhī mujhe yaad haiñ
yādoñ ke baare meñ aur udāsī ke baare meñ aur tanhā.ī ke baare meñ
koī baat yaqīn se nahīñ kahī jā saktī
