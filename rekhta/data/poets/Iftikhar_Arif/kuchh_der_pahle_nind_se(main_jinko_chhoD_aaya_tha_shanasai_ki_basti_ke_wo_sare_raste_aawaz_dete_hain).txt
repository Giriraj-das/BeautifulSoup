maiñ jin ko chhoḌ aayā thā shanāsā.ī kī bastī ke vo saare rāste āvāz dete haiñ
nahīñ mālūm ab kis vāste āvāz dete haiñ
lahū meñ ḳhaak uḌtī hai
badan ḳhvāhish-ba-ḳhvāhish Dah rahā hai
aur nafas kī āmad-o-shud dil kī nā-hamvāriyoñ par bain kartī hai
vo saare ḳhvāb ek ik kar ke ruḳhsat ho chuke haiñ jin se āñkheñ jāgtī thiiñ
aur ummīdoñ ke rauzan shahr-e-ā.inda meñ khilte the
bahut āhista āhista
añdherā dil meñ, āñkhoñ meñ, lahū meñ, bahte bahte jam gayā hai
vaqt jaise tham gayā hai
