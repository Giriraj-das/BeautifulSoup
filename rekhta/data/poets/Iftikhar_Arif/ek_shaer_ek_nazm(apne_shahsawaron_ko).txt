apne shahsavāroñ ko
qatl karne vāloñ se
ḳhūñ-bahā talab karnā
vārisoñ pe vājib thā
qātiloñ pe vājib thā
ḳhūñ-bahā adā karnā
vājibāt kī takmīl
munsifoñ pe vājib thī
munsifoñ kī nigrānī
qudsiyoñ pe vājib thī
vaqt kī adālat meñ
ek samt masnad thī
ek samt ḳhanjar thā
tāj-e-zar-nigār ik samt
ek samt lashkar thā
ik taraf muqaddar thā
tā.ife pukār uTThe
tāj-o-taḳht zindābād
sāz-o-raḳht zindābād
sāz-o-raḳht zindābād
ḳhalq ham se kahtī hai
saarā mājrā likkheñ
kis ne kis tarah paayā
apnā ḳhūñ-bahā likkheñ
chashm-e-nam se sharminda
ham qalam se sharminda
sochte haiñ
kyā likkheñ
