kabhī kabhī dil ye sochtā hai
na jaane ham be-yaqīn logoñ ko nām-e-haidar se rabt kyuuñ hai
hakīm jaane vo kaisī hikmat se āshnā thā
shajī.a jaane ki badar o ḳhaibar kī fat.h-mandī kā raaz kyā thā
aliim jaane vo ilm ke kaun se safīnoñ kā nā-ḳhudā thā
mujhe to bas sirf ye ḳhabar hai
vo mere maulā kī ḳhushbuoñ meñ rachā-basā thā
vo un ke dāmān-e-ātifat meñ palā baḌhā thā
aur us ke din raat mere aaqā ke chashm o abro o jumbish-e-lab ke muntazir the
vo raat ko dushmanoñ ke narġhe meñ so rahā thā to un kī ḳhātir
jidāl meñ sar se paañv tak surḳh ho rahā thā to un kī ḳhātir
so us ko mahbūb jāntā huuñ
so us ko maqsūd māntā huuñ
sa.ādateñ us ke naam se haiñ
mohabbateñ us ke naam se haiñ
mohabbatoñ ke sabhī gharānoñ kī nisbateñ us ke naam se haiñ
AT THE GATE OF THE CITY OF WISDOM
