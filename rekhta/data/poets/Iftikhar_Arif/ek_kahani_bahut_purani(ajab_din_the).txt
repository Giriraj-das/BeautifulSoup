ajab din the
ajab nā-mehrbāñ din the bahut nā-mehrbāñ din the
zamāne mujh se kahte the zamīneñ mujh se kahtī thiiñ
maiñ ik be-bas qabīle kā bahut tanhā musāfir huuñ
vo be-manzil musāfir huuñ jise ik ghar nahīñ miltā
maiñ us raste kā raahī huuñ jise rahbar nahīñ miltā
magar koī musalsal dil pe ik dastak diye jaatā thā kahtā thā musāfir!
is qadar nā-mutma.in rahne se kyā hogā
malāl aisā bhī kyā jo zehn ko har ḳhvāb se mahrūm kar de
jamāl-e-bāġh-e-ā.inda ke har imkān ko ma.adūm kar de
gul-e-fardā ko fasl-e-rañg meñ masmūm kar de
dilāse kī isī āvāz se saarī thakan kam ho ga.ī thī aur
dil ko phir qarār aane lagā thā
safar zād-e-safar shauq-e-safar par e'tibār aane lagā thā
maiñ ḳhush-qismat thā
kaisī sā.at-e-ḳhush-rañg o ḳhush-āsār meñ mujh ko
mire be-bas bahut tanhā qabīle ko nayā ghar mil gayā thā
ek rahbar mil gayā thā
ek manzil mil ga.ī thī aur imkānoñ bharā ḳhvāboñ se ummīdoñ se raushan
ek manzar mil gayā thā
