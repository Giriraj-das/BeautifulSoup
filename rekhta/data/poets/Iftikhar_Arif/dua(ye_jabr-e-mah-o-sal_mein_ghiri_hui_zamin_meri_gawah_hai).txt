ye jabr-e-māh-o-sāl meñ ghirī huī zamīñ mirī gavāh hai
nashāt kī abad-kanār manziloñ meñ ek umr se maiñ un karīm aur jamīl sā.atoñ kā muntazir huuñ
jin kī bāz-gasht se mire vajūd kī sadāqatoñ kā inkishāf ho
ḳhudā kare bashārateñ sunāne vaale ḳhush-kalām tā.eroñ kī Toliyāñ
ufuq se shāḳh-e-gul talak alāmat-e-visāl kī lakīreñ khīñch deñ
lahū kī vus.atoñ kā inkishāf ho
lahū kī azmatoñ kā inkishāf ho
badan ke rāste vajūd kī sadāqatoñ kā inkishāf ho
