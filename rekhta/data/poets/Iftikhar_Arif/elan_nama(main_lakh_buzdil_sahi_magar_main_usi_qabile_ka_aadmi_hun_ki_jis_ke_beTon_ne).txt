maiñ laakh buzdil sahī magar maiñ usī qabīle kā aadmī huuñ ki jis ke beToñ ne
jo kahā us pe jaan de dī
maiñ jāntā thā mire qabīle kī ḳhema-gāheñ jalā.ī jā.eñgī aur tamāshā.ī
raqs-e-sho.ala-fishāñ par isrār hī kareñge
maiñ jāntā thā mirā qabīla burīda aur be-ridā saroñ kī gavāhiyāñ
le ke aa.egā phir bhī log inkār hī kareñge
so maiñ kamīñ-gāh-e-āfiyat meñ chalā gayā thā
so maiñ amāñ-gāh-e-maslahat meñ chalā gayā thā
aur ab mujhe mere shahsavāroñ kā ḳhuun āvāz de rahā hai
to nazr-e-sar le ke aa gayā huuñ
tabāh hone ko ek ghar le ke aa gayā huuñ
maiñ laakh buzdil sahī magar maiñ usī qabīle kā aadmī huuñ!
