ik ḳhvāhish thī
kabhī aisā ho
kabhī aisā ho ki añdhere meñ
(jab dil vahshat kartā ho bahut
jab ġham shiddat kartā ho bahut)
koī tiir chale
koī tiir chale jo tarāzū ho mire siine meñ
ik ḳhvāhish thī
kabhī aisā ho
kabhī aisā ho ki añdhere meñ
(jab nīndeñ kam hotī hoñ bahut
jab āñkheñ nam hotī hoñ bahut)
sar-e-ā.īna koī sham.a jale
koī sham.a jale aur bujh jaa.e magar aks rahe ā.īne meñ
ik ḳhvāhish thī
vo ḳhvāhish puurī ho bhī chukī
dil jaise derīna dushman kī sāzish puurī ho bhī chukī
aur ab yuuñ hai
jiine aur jiite rahne ke biich ek ḳhvāb kī
duurī hai
vo duurī ḳhatm nahīñ hotī
aur ye duurī sab ḳhvāb dekhne vāloñ kī majbūrī hai
majbūrī ḳhatm nahīñ hotī
