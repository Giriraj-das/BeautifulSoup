ḳhvāb-e-ḳhas-ḳhāna-o-barfāb ke pīchhe pīchhe
garmi-e-shahr-e-muqaddar ke satā.e hue log
kaisī yaḳh-basta zamīnoñ kī taraf aa nikle

mauj-e-ḳhūñ barf huī jaatī hai sāñseñ bhī haiñ barf
vahshateñ jin kā muqaddar thiiñ vo āñkheñ bhī haiñ barf
yād-e-yārān-e-dil-āvez kā manzar bhī hai barf
ek ik naam har āvāz har ik chehra barf
munjamid ḳhvāb kī Tiksāl kā har sikka barf
aur ab sochte haiñ shām-o-sahar sochte haiñ
ḳhvāb-e-ḳhas-ḳhāna-o-barfāb se vo aag bhalī
jin ke sho.aloñ meñ bhī qirtās o qalam zinda haiñ
jis meñ har ahd ke har nasl ke ġham zinda haiñ
ḳhaak ho kar bhī ye lagtā thā ki ham zinda haiñ
