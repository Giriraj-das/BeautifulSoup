vo furāt ke sāhil par hoñ yā kisī aur kināre par
saare lashkar ek tarah ke hote haiñ
saare ḳhanjar ek tarah ke hote haiñ
ghoḌoñ kī Tāpoñ meñ roñdī huī raushnī
dariyā se maqtal tak phailī huī raushnī
saare manzar ek tarah ke hote haiñ
aise har manzar ke ba.ad ik sannāTā chhā jaatā hai
ye sannāTā tabl-o-alam kī dahshat ko khā jaatā hai
sannāTā fariyād kī lai hai ehtijāj kā lahja hai
ye koī aaj kī baat nahīñ hai bahut purānā qissa hai
har qisse meñ sabr ke tevar ek tarah ke hote haiñ
vo furāt ke sāhil par hoñ yā kisī aur kināre par
saare lashkar ek tarah ke hote haiñ
