dil kī aañkh se ḳhair ke saare raushan manzar dekhne vālo!
hadd-e-nazar tak phailī huī sab raushniyoñ saare rañgoñ ko
haat se chhū kar dekhne vālo!
bastī bastī gulshan gulshan hañstī huī saarī hariyālī
sab shādābī dil ke andar dekhne vālo!
dil ke nuur ḳhazānoñ kā ek ek charāġh jalā.e rakhnā
imkānoñ ke har kūche meñ ummīdoñ kī har muñDer par
mustaqbil ke har raste meñ ḳhvāb kī jot jagā.e rakhnā
jugnū sūraj chāñd sitāre
jab tak raushan haiñ ye saare
ham āvāz diye jā.eñge
tum āvāz milā.e rakhnā
