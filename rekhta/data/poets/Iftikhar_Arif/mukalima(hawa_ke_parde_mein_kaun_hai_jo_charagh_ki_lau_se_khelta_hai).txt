''havā ke parde meñ kaun hai jo charāġh kī lau se kheltā hai
koī to hogā
jo ḳhil.at-e-intisāb pahnā ke vaqt kī rau se kheltā hai
koī to hogā
hijāb ko ramz-e-nūr kahtā hai aur partav se kheltā hai
koī to hogā''
''koī nahīñ hai
kahīñ nahīñ hai
ye ḳhush-yaqīnoñ ke ḳhush-gumānoñ ke vāhime haiñ jo har savālī se bai.at-e-e'tibār lete haiñ
us ko andar se maar dete haiñ''
''to kaun hai vo jo lauh-e-āb-e-ravāñ pe sūraj ko sabt kartā hai aur bādal uchhāltā hai
jo bādaloñ ko samundaroñ par kashīd kartā hai aur batn-e-sadaf meñ ḳhurshīd Dhāltā hai
vo sañg meñ aag, aag meñ rañg, rañg meñ raushnī ke imkān rakhne vaalā
vo ḳhaak meñ saut, saut meñ harf, harf meñ zindagī ke sāmān rakhne vaalā
nahīñ koī hai
kahīñ koī hai
koī to hogā''
