jabīn-e-vaqt par likkhī huī sachchā.iyāñ raushan rahī haiñ
tā-abad raushan raheñgī
ḳhudā shāhid hai aur vo zaat shāhid hai ki jo vaj.h-e-asās-e-anafas-o-āfāq hai
aur ḳhair kī tārīḳh kā vo bāb-e-avval hai
abad tak jis kā faizān-e-karam jaarī rahegā
yaqīñ ke āgahī ke raushnī ke qāfile har daur meñ aate rahe haiñ
tā-abad aate raheñge
abū-tālib ke beTe hifz-e-nāmūs-e-risālat kī rivāyat ke amiiñ the
jaan denā jānte the
vo muslim hoñ ki vo abbās hoñ aun o mohamād hoñ alī-akbar hoñ qāsim hoñ alī-asġhar hoñ
haq pahchānte the
lashkar-e-bātil ko kab gardānte the
abū-tālib ke beTe sar-burīda ho ke bhī ailān-e-haq karte rahe haiñ
abū-tālib ke beTe pā-ba-jaulāñ ho ke bhī ailān-e-haq karte rahe haiñ
abū-tālib ke beTe sarf-e-zindāñ ho ke bhī ailān-e-haq karte rahe haiñ
madīna ho najaf ho karbalā ho kāzimain o sāmira ho mash.had o baġhdād ho
āl-e-abū-tālib ke qadmoñ ke nishāñ
insāniyat ko us kī manzil kā pata dete rahe haiñ tā-abad dete raheñge
abū-tālib ke beToñ aur ġhulmān-e-alī-ibn-e-abī-tālib meñ ik nisbat rahī hai
mohabbat kī ye nisbat umar bhar qaa.em rahegī
tā-abad qaa.em rahegī
