jis roz hamārā kuuch hogā
phūloñ kī dukāneñ band hoñgī
shīrīñ-suḳhanoñ ke harf-e-dushnām
be-mehr zabāneñ band hoñgī

palkoñ pe namī kā zikr hī kyā
yādoñ kā surāġh tak na hogā
hamvārī-e-har-nafas salāmat
dil par koī daaġh tak na hogā
pāmālī-e-ḳhvāb kī kahānī
kahne ko charāġh tak na hogā

ma.abūd is āḳhirī safar meñ
tanhā.ī ko sruḳh-rū hī rakhnā
juz tere nahīñ koī nigah-dār
us din bhī ḳhayāl tū hī rakhnā
jis aañkh ne umar bhar rulāyā
us aañkh ko be-vazū hī rakhnā

jis roz hamārā kuuch hogā
phūloñ kī dukāneñ band hoñgī
