dasht-e-be-naḳhīl meñ
bād-e-be-lihāz ne
aisī ḳhaak aḌaa.ī hai
kuchh bhī sūjhtā nahīñ

hausloñ kā sā.ebān
rāstoñ ke darmiyān
kis tarah ujaḌ gayā
kaun kab bichhaḌ gayā
koī pūchhtā nahīñ
fasl-e-e'tibār meñ
ātish-e-ġhubār se
ḳhema-e-duā jalā
dāman-e-vafā jalā
kis burī tarah jalā
phir bhī zindagī kā saath hai ki chhūTtā nahīñ
kuchh bhī sūjhtā nahīñ
koī pūchhtā nahīñ
aur zindagī kā saath hai ki chhūTtā nahīñ
