sipāhī aaj bhī koī nahīñ aayā
kisī ne phuul hī bheje
na bastī ke gharoñ se āshnā gītoñ kī āvāzeñ sunā.ī deñ
na parcham koī lahrāyā
sipāhī! shaam hone aa.ī aur koī nahīñ aayā
fanā kī ḳhandaqoñ ko jaan de kar paar kar jaanā baḌī baat
jahāñ jiine kī ḳhātir mar rahe hoñ log us bastī meñ mar jaanā baḌī baat
magar pal bhar ko ye sochā to hotā
tumhāre ba.ad ghar kī muntazir dahlīz ko jaage hue dil kī nishānī kaun degā
havāoñ se ulajhtī raushnī ko e'tibār-e-kāmrānī kaun degā
dar-o-dīvār se lipTī huī beloñ ko paanī kaun degā
