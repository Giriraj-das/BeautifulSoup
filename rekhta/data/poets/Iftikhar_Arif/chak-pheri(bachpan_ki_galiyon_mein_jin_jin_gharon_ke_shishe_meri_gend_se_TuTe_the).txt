bachpan kī galiyoñ meñ jin jin gharoñ ke shīshe merī geñd se TuuTe the
un sab kī kircheñ kabhī kabhī merī āñkhoñ meñ chubhne lagtī haiñ
jaltī dopahroñ meñ mere hāthoñ ujḌe hue ghoñsloñ ke behāl parindoñ kī
chīḳheñ fariyādeñ merī be-ghar shāmoñ meñ kohrām machātī rahtī haiñ
chaknāchūr dinoñ reza reza rātoñ meñ so.e hue sab ḳhvāb jagātī rahtī haiñ
apne ḳhanjar apne hī siine meñ utarne lagte haiñ
zinda chehre jalte bujhte lamhoñ kī āġhosh meñ marne lagte haiñ
