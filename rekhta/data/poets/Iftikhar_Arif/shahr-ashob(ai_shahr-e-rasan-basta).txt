ai shahr-e-rasan-basta
kyā ye tirī manzil hai
kyā ye tirā hāsil hai
ye kaun sā manzar hai
kuchh bhī to nahīñ khultā
kyā terā muqaddar hai
taqdīr-e-fasīl-e-shahr katba hai ki gul-dasta
ai shahr-e-rasan-basta
ab koī bhī ḳhvāboñ par īmān nahīñ rakhtā
kis raah pe jaanā hai kis raah nahīñ jaanā pahchān nahīñ rakhtā
shā.er ho ki sūrat-gar bāġhoñ kī charāġhoñ kī bastī ke sajāne kā sāmān nahīñ rakhtā
jis samt nazar kiije āñkhoñ meñ dar aate haiñ aur ḳhuun rulāte haiñ
yādoñ se bhare dāman lāshoñ se bharā rasta
ai shahr-e-rasan-basta
muddat huī logoñ ko chup maar ga.ī jaise
Thukrā.ī huī ḳhilqat jiine kī kashākash meñ jī haar ga.ī jaise
har saañs ḳhajil Thahrī bekār ga.ī jaise
ab ġham kī hikāyat ho yā lutf kī bāteñ hoñ koī bhī nahīñ rotā koī bhī nahīñ hañstā
ai shahr-e-rasan-basta
