mirī zindagī meñ bas ik kitāb hai ik charāġh hai
ek ḳhvāb hai aur tum ho
ye kitāb o ḳhvāb ke darmiyān jo manzileñ haiñ maiñ chāhtā thā
tumhāre saath basar karūñ
yahī kul asāsa-e-zindagī hai isī ko zād-e-safar karūñ
kisī aur samt nazar karūñ to mirī duā meñ asar na ho
mire dil ke jāda-e-ḳhush-ḳhabar pe ba-juz tumhāre kabhī kisī kā guzar na ho
magar is tarah ki tumheñ bhī us kī ḳhabar na ho
A LOVE POEM
