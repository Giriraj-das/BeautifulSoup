ik sūraj hai jo shām-Dhale mujhe pursā dene aatā hai
un phūloñ kā jo mere lahū meñ khilne the aur khile nahīñ
un logoñ kā jo kisī moḌ par milne the aur mile nahīñ
ik ḳhushbū hai jo bastī bastī merā pīchhā kartī hai
aur apne jī kī baat batāte Dartī hai
ik dariyā hai jo janam janam kī pyaas bujhāne aatā hai
aur añgāre barsātā hai
aur ye sūraj aur ye ḳhushbū aur ye dariyā
mirī ān-bān ke bairī haiñ
sab merī jaan ke bairī haiñ
