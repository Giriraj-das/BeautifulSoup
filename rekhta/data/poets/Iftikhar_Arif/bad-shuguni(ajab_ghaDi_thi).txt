ajab ghaḌī thī
kitāb kīchaḌ meñ gir paḌī thī
chamakte lafzoñ kī mailī āñkhoñ meñ uljhe aañsū bulā rahe the
magar mujhe hosh hī kahāñ thā
nazar meñ ik aur hī jahāñ thā
na.e na.e manzaroñ kī ḳhvāhish meñ apne manzar se kaT gayā huuñ
na.e na.e dā.eroñ kī gardish meñ apne mehvar se haT gayā huuñ
sila jazā ḳhauf nā-umīdī
umiid imkān be-yaqīnī
hazār ḳhānoñ meñ baT gayā huuñ
ab is se pahle ki raat apnī kamand Daale ye chāhtā huuñ ki lauT jā.ūñ
ajab nahīñ vo kitāb ab bhī vahīñ paḌī ho
ajab nahīñ aaj bhī mirī raah dekhtī ho
chamakte lafzoñ kī mailī āñkhoñ meñ uljhe aañsū
ajab nahīñ mere lafz mujh ko muaaf kar deñ
havā-o-hirs-o-havas kī sab gard saaf kar deñ
ajab ghaḌī thī
kitāb kīchaḌ meñ gir paḌī thī
A BAD OMEN
