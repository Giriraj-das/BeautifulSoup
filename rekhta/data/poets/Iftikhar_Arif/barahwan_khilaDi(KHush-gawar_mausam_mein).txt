ḳhush-gavār mausam meñ
an-ginat tamāshā.ī
apnī apnī teamoñ ko
daad dene aate haiñ
apne apne pyāroñ kā
hausla baḌhāte haiñ
maiñ alag-thalag sab se
bārahveñ khilāḌī ko
hoot kartā rahtā huuñ
bārahvāñ khilāḌī bhī
kyā ajab khilāḌī hai
khel hotā rahtā hai
shor machtā rahtā hai
daad paḌtī rahtī hai
aur vo alag sab se
intizār kartā hai
ek aisī saa.at kā
ek aise lamhe kā
jis meñ sāneha ho jaa.e
phir vo khelne nikle
tāliyoñ ke jhurmuT meñ
ek jumla-e-ḳhush-kun
ek nāra-e-tahsīn
us ke naam par ho jaa.e
sab khilāḌiyoñ ke saath
vo bhī mo'atabar ho jaa.e
par ye kam hī hotā hai
phir bhī log kahte haiñ
khel se khilāḌī kā
umr-bhar kā rishta hai

umr-bhar kā ye rishta
chhūT bhī to saktā hai
āḳhirī whistle ke saath
Duub jaane vaalā dil
TuuT bhī to saktā hai
tum bhī iftiḳhār-ārif
bārahveñ khilāḌī ho
intizār karte ho
ek aise lamhe kā
ek aisī saa.at kā
jis meñ hādisa ho jaa.e
jis meñ sāneha ho jaa.e
tum bhī iftiḳhār-ārif
tum bhī Duub jāoge
tum bhī TuuT jāoge
