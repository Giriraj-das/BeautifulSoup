patañgeñ lūTne vāloñ ko kyā mālūm kis ke haath kā māñjhā kharā thā aur kis kī
Dor halkī thī
unheñ is se ġharaz kyā peñch paḌte vaqt kin hāthoñ meñ larza aa gayā thā
aur kis kī kheñch achchhī thii?
havā kis kī taraf thii, kaun sī paalī kī bairī thii?
patañgeñ lūTne vāloñ ko kyā mālūm?
unheñ to bas basant aate hī apnī apnī Dāñgeñ le ke maidānoñ meñ aanā hai
galī-kūchoñ meñ kāñTī mārnā hai patañgeñ lūTnā hai luuT ke jauhar dikhānā hai
patañgeñ lūTne vāloñ ko kyā mālūm kis ke haath kā māñjhā kharā thā
aur kis kī Dor halkī thii?
