ai kalī tujh ko hamārā bhī ḳhayāl aa hī gayā
ham to māyūs hue baiThe the sahrāoñ meñ
ab tirā ruup bhī dhundlā sā chalā thā dil meñ
tū bhī ik yaad sī thī jumla hasīnāoñ meñ
tah-ba-tah gard se ālūd thā din kā dāman
raat kā naam na aatā thā tamannāoñ meñ

raqs-e-shabnam kī parastār nigāhoñ ke liye
dhuup ke abr the ḳhurshīd kī bauchhāreñ thiiñ
āsmāñ zard thā jaise koī yarqāñ kā marīz
jis ke takiye ke liye ret kī dastāreñ thiiñ
dil bharā rahtā thā jalte hue chhāle kī tarah
ruuh ke vāste dīvāreñ hī dīvāreñ thiiñ

koī āvāz na aatī thī ba-juz saut-e-muhīb
koī naġhma na thā chīloñ ke tarannum ke sivā
saarā andāz thā phaile hue dariyāoñ kā
reg-e-sahrā ke samundar meñ talātum ke sivā
ḳhushk pattoñ kā namak ret ke zarroñ kī miThās
hoñT sab zā.iqe rakhte the tarannum ke sivā

kab tak is dil kī lagan raas na aatī āḳhir
muskurātā huā gardūñ pe hilāl aa hī gayā
apne dīvānoñ ko siine se lagāne ke liye
ik ġhazal-paikar o afsāna-jamāl aa hī gayā
ai falak tū ne hameñ ḳhaak se āḳhir ko chunā
ai kalī tujh ko hamārā bhī ḳhayāl aa hī gayā
