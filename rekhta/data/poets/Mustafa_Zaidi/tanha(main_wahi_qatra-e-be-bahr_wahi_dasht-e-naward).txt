maiñ vahī qatra-e-be-bahr vahī dasht-e-navard
apne kāñdhoñ pe uThā.e hue sahrā kā tilism
apne siine meñ chhupā.e hue sailāb kā dard
TuuT kar rishta-e-tasbīh se aa niklā huuñ
dil kī dhaḌkan meñ dabā.e hue a.amāl kī fard
mere dāman meñ baraste hue lamhoñ kā ḳharosh
merī palkoñ pe bagūloñ kī uḌaa.ī huī gard

laakh lahroñ se uThā hai mirī fitrat kā ḳhamīr
laakh qulzum mire siine meñ davāñ rahte haiñ
din ko kirneñ mire afkār kā muñh dhotī haiñ
shab ko taare mirī jānib nigrāñ rahte haiñ
mere māthe pe jhalaktā hai nadāmat ban kar
ibn-e-maryam kā vo jalva jo kalīsā meñ nahīñ

rāñda-e-mauj bhī haiñ mujrim-e-zarrāt bhī haiñ

merā qissa kisī afsānā-e-dariyā meñ nahīñ
merī tārīḳh kisī safha-e-sahrā meñ nahīñ
