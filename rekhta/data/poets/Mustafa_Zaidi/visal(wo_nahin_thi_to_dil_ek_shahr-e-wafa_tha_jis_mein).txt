vo nahīñ thī to dil ik shahr-e-vafā thā jis meñ
us ke hoñToñ ke tasavvur se tapish aatī thī
us ke inkār pe bhī phuul khile rahte the
us ke anfās se bhī sham.a jalī jaatī thī

din is ummīd pe kaTtā thā ki din Dhalte hī
us ne kuchh der ko mil lene kī mohlat dī hai
uñgliyāñ barq-zadā rahtī thiiñ jaise us ne
apne ruḳhsāroñ ko chhūne kī ijāzat dī hai

us se ik lamha alag rah ke junūñ hotā thā
jī meñ thī us ko na pā.eñge to mar jā.eñge
vo nahīñ hai to ye be-nūr zamāna kyā hai
tīrgī meñ kise DhūñDeñge kidhar jā.eñge
phir huā ye ki usī aag kī aisī rau meñ
ham to jalte the magar us kā nasheman bhī jalā
bijliyāñ jis kī kanīzoñ meñ rahā kartī thiiñ
dekhne vāloñ ne dekhā ki vo ḳhirman bhī jalā
ik zulaiḳhā-e-ḳhud-āgāh kā dāman bhī jalā
