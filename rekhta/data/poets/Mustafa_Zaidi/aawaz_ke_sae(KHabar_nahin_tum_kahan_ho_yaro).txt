ḳhabar nahīñ tum kahāñ ho yaaro

hamārī uftād-e-roz-o-shab kī
tumheñ ḳhabar mil sakī, ki tum bhī
rahīn-e-dast-e-ḳhizāñ ho yaaro
dinoñ meñ tafrīq miT chukī hai
ki vaqt se ḳhush-gumāñ ho yaaro
abhī laḌakpan ke hausle haiñ
ki be-sar-o-sā.ebāñ ho yaaro

hamārī uftād-e-roz-o-shab meñ
na jaane kitnī hī baar ab tak
dhanak banī aur bikhar chukī hai
urūs-e-shab apnī ḳhalvatoñ se
sahar ko mahrūm kar chukī hai

dahakte sahrā meñ dhuup khā kar
shafaq kī rañgat utar chukī hai
bahār kā ta.aziya uThā.e
nigār-e-yak-shab guzar chukī hai

umīd-e-nau-roz hai ki tum bhī
bahār ke nauha-ḳhvāñ ho yaaro

tumhārī yādoñ ke qāfile kā
thakā huā ajnabī musāfir
har ik ko āvāz de rahā hai
ḳhafā ho yā be-zabāñ ho yaaro
