ek dal aur itne bār-e-garāñ
ūñghte peḌ sar-nigūñ galiyāñ
muzmahil nuur muzmahil ḳhushiyāñ
an-ginat ḳhvāb an-ginat armāñ
be-mahak phuul adh-khilī kaliyāñ

bādshāhoñ kā qissa-e-man-o-tū
tiira sikkoñ kā tīra-tar jaadū
surḳh tārīkiyāñ siyāh lahū
muntashir raat muntashir gesū
be-asar aah be-asar aañsū

zehn kī qabr dil kā vīrāna
fikr-e-rozī talāsh-e-mai-ḳhāna
koī bā-aql koī dīvāna
merī tahqīq us kā afsāna
zard battī udaas parvāna

al-ġharaz ik na ik ġham-e-gul-o-ḳhār
falsafe kā ḳhumār ishq kā baar
dil ko ik sub.h-o-shām kā āzār
hasrat-e-sulh-o-hasrat-e-paikār
said-e-iblīs-o-kushta-e-yazdāñ
