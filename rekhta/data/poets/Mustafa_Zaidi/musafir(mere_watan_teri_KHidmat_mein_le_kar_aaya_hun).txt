mire vatan tirī ḳhidmat meñ le kar aayā huuñ
jagah jagah ke tilismāt des des ke rañg
purāne zehn kī raakh aur na.e diloñ kī umañg
na dekh aisī nigāhoñ se mere ḳhālī haath
na yuuñ ho merī tahī-dāmanī se sharminda
base hue haiñ mire dil meñ saikḌoñ tohfe
bahut se ġham ka.ī ḳhushiyāñ ka.ī anokhe log
kahīñ se kaif hī kaif aur kahīñ se dard hī dard
jinheñ uThā nahīñ saktā har ek dasht-navard
jo thailiyoñ ke shikam meñ samā nahīñ sakte
jo suitcase kī jeboñ meñ aa nahīñ sakte

bichhaḌ ke tujh se ka.ī ajnabī dayāroñ ne
mujhe gale se lagāyā mujhe tasallī dī
mujhe batā.e shab-e-tīra-o-siyāh ke raaz
mire badan ko sikhā.e hazār istilzāz
kuchh is tarah mire pahlū meñ aa.e zohra-o-shams
maiñ muddatoñ yahī samjhā kiyā ki jism kā lams
azal se tā-ba-abad ek hī masarrat hai
ki sab fareb hai merā badan haqīqat hai
aur is tarah bhī huā hai ki merī tanhā.ī
samundaroñ se lipaT kar havā se Takrā kar
kabhī sameT ke mujh ko na.e jazīroñ meñ
kabhī pahāḌ ke jharne kī tarah bikhrā kar
kabhī biThā ke mujhe āsmāñ ke dosh-ba-dosh
kabhī zamīñ kī tahoñ meñ jaḌoñ meñ phailā kar
kuchh is tarah mire ehsās meñ samā.ī hai
ki mujh ko zaat se bāhar nikāl laa.ī hai
kuchh aisā ḳhvāb sā nā-ḳhvābiyāñ sī taarī thiiñ
badan to kyā mujhe parchhā.iyāñ bhī bhārī thiiñ

mire dayār kahāñ the tire tamāshā.ī
ki dīdanī thā mirā jashn-e-ābla-pā.ī
kuchh aise dost mile shahr-e-ġhair meñ ki mujhe
ka.ī farishta-nafas dushmanoñ kī yaad aa.ī
maiñ sochtā huuñ ki kam hoñge aise dīvāne
na koī qadr ho jin kī na koī rusvā.ī
mujhe bujhā na sakī yaḳh-zada havā-e-shumāl
mujhe Dubo na sakī qulzumoñ kī gahrā.ī
na jaane kaisā kurah thā mirā vajūd ki rose
mire qarīb zamīñ ghūmtī huī aa.ī

talāsh karte hue gum-shuda ḳhazānoñ ko
bahut se misr ke fir.aun maqbaroñ meñ mile
zabān-e-sañg meñ jo ham-kalām hote haiñ
kuchh aise log purāne musass meñ mile
buland-bām kalīsā meñ the vahī fankār
jo ḳhasta-hāl masājid ke gumbadoñ meñ mile
marī thakī huī ḳhvābīdgī se nālāñ the
vo rat-jage jo masā.il kī karvaToñ meñ mile
ka.ī surāġh nazar aa.e dāstānoñ meñ
ka.ī charāġh kitāboñ ke hāshiyoñ meñ mile

sunā ke apne urūj-o-zavāl ke qisse
sabhī ne mujh se mirā rañg-e-dāstāñ pūchhā
dikhā ke barf ke mausam mire buzurgoñ ne
mizāj-e-sholgī-e-asr-e-naujavāñ pūchhā

mirī jhukī huī āñkheñ talāsh kartī raheñ
koī zamīr kā lahja koī usuul kī baat
guzar ga.ī mirī palkoñ pe jāgtī huī raat
nadāmatoñ kā pasīna jabīñ pe phuuT gayā
mirī zabāñ pe tirā naam aa ke TuuT gayā
qubūl kar ye nadāmat ki is pasīne kī
har ek buuñd meñ chiñgāriyoñ ke sāñche haiñ
qubūl kar mire chehre kī jhurriyāñ jin meñ
kahīñ junūñ kahīñ tahzīb ke tamāñche haiñ
sambhāl merā subuk hadiya-e-ġham-e-idrāk
jo mujh ko saat samundar kā zahr pī ke milā
saqāfatoñ ke har ātish-fishāñ meñ jī ke milā
talab kiyā mujhe yūnān ke ḳhudāoñ ne
janam liyā mire siine meñ devtāoñ ne
fareb-o-hirs ke har rāste se moḌ diyā
aur is ke ba.ad super market pe chhoḌ diyā
jahāñ bas ek hī me.ār-e-ādamiyat thā
hujūm-e-mard-o-zanāñ mahv-sair-e-vahshat thā
ghaḌī kā husn na.e radio kī zebā.ī
plastic ke kañval nylon kī tie
italiya ke na.e boot hong-kong ke haar
crisler kī na.ī range, tokyo ke siñgār
har ek jism ko āsūdgī kī ḳhvāhish thī
har ek aañkh meñ asbāb kī parastish thī
ye inhimāk qayādat meñ bhī nahīñ miltā
ye sū-e-nafs-e-ibādat meñ bhī nahīñ miltā

mire vatan mire sāmān meñ to kuchh bhī nahīñ
bas ek ḳhvāb hai aur ḳhvāb kī fasīleñ haiñ
qubūl kar mirī mailī qamīz kā tohfa
ki is kī ḳhaak meñ sajdoñ kī sar-zamīneñ haiñ
na dhul sakegā ye dāman ki us ke siine par
'biyāfrā' ke muqaddas lahū ke chhīñTeñ haiñ
ye vietnam kī miTTī hai jis ke zarroñ meñ
payambaroñ kī damaktī huī jabīneñ haiñ
