zamīñ na.ī thii, falak nā-shanās thā jab ham
tirī galī se nikal kar sū-e-zamāna chale
nazar jhukā ke ba-andāz-e-mujrimāna chale

chale ba-jeb-e-darīda, ba-dāman-e-sad-chāk
ki jaise jins-e-dil-o-jāñ gañvā ke aa.e haiñ
tamām naqd-e-siyādat luTā ke aa.e haiñ

jahāñ ik umr kaTī thii, isī qalam-rau meñ
shanāḳht ke liye har shāhrāh ne Tokā
har ik nigāh ke neze ne rāsta rokā

jahāñ jale the tire husn-e-ātishīñ ke kañval
vahāñ alaav to kyaa, raakh kā nishāñ bhī na thā
charāġh-e-kushta-e-mahfil dhuāñ dhuāñ bhī na thā

musāfirat ne pukārā na.e ufuq kī taraf
agar vafā kī sharī.at kā ye sila hogā
na.e ufuq se ta.āruf ke ba.ad kyā hogā
