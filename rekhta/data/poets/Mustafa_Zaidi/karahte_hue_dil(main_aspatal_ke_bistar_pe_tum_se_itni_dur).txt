maiñ aspatāl ke bistar pe tum se itnī duur
ye sochtā huuñ ki aisī ajiib duniyā meñ
na jaane aaj ke din kyā nahīñ huā hogā
kisī ne baḌh ke sitāre qafas kiye hoñge
kisī ke haat meñ mahtāb aa gayā hogā
jalā.ī hoñgī kisī ke nafas ne qindīleñ
kisī kī bazm meñ ḳhurshīd nāchtā hogā
kisī ko zehn kā chhoTā sā tāziyāna bahut
kisī ko dil kī kashākash kā hausla hogā
na jaane kitne irāde ubhar rahe hoñge
na jaane kitne ḳhayāloñ kā dil baḌhā hogā
tumhārī phuul sī fitrat kī sat.h-e-narm se duur
pahāḌ hoñge samundar kā rāsta hogā

ye ek farz kā māhaul farz kā sañgīt
ye aspatāl ke aañsū ye aspatāl kī riit
mire qarīb bahut se marīz aur bhī haiñ
pukārtī huī āñkheñ karāhte hue dil
bahut aziiz hai in sab ko zindagī apnī
ye apnī ziist kā ehsās kaisī ne.amat hai

magar mujhe yahī uljhan ki zindagī kī ye bhiik
jo mil ga.ī bhī to kitnī zarā sī baat milī
kisī ke haat meñ mahtāb aa gayā bhī to kyā
kisī ke qadmoñ meñ sūraj kā sar jhukā bhī to kyā
huā hī kyā jo ye chhoTī sī kā.enāt milī?
mire vajūd kī gahrī ḳhamosh vīrānī
tumheñ yahāñ ke añdhere kā ilm kyā hogā
tumheñ to sirf muqaddar se chāñd raat milī
