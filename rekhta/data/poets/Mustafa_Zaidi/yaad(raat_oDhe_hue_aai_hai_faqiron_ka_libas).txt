raat oḌhe hue aa.ī hai faqīroñ kā libās
chāñd kashkol-e-gadā.ī kī tarah nādim hai
ek ik saañs kisī naam ke saath aatī hai
ek ik lamha-e-āzād nafas mujrim hai

kaun ye vaqt ke ghūñghaT se bulātā hai mujhe
kis ke maḳhmūr ishāre haiñ ghaTāoñ ke qarīb
kaun aayā hai chaḌhāne ko tamannāoñ ke phuul
in sulagte hue lamhoñ kī chitāoñ ke qarīb

vo to tūfān thii, sailāb ne paalā thā use
us kī mad.hosh umañgoñ kā fusūñ kyā kahiye
thartharāte hue sīmāb kī tafsīr bhī kyā
raqs karte hue sho.ale kā junūñ kyā kahiye

raqs ab ḳhatm huā maut kī vaadī meñ magar
kisī paa.el kī sadā ruuh meñ tābinda hai
chhup gayā apne nihāñ-ḳhāne meñ sūraj lekin
dil meñ sūraj kī ik āvāra kiran zinda hai

kaun jaane ki ye āvāra kiran bhī chhup jaa.e
kaun jaane ki idhar dhund kā bādal na chhaTe
kis ko ma.alūm ki paa.el kī sadā bhī kho jaa.e
kis ko ma.alūm ki ye raat bhī kaaTe na kaTe

zindagī niiñd meñ Duube hue mandir kī tarah
ahd-e-rafta ke har ik but ko liye suutī hai
ghanTiyāñ ab bhī magar bajtī haiñ siine ke qarīb
ab bhī pichhle ko, ka.ī baar sahar hotī hai
