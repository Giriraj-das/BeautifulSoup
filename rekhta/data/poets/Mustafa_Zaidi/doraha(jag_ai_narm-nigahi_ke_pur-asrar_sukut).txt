jaag ai narm-nigāhī ke pur-asrār sukūt
aaj bīmār pe ye raat bahut bhārī hai
jo ḳhud apne hī salāsil meñ giraftār rahe
un ḳhudāoñ se mire ġham kī davā kyā hogī
sochte sochte thak jā.eñge niile sāgar
jāgte jāgte so jā.egā maddham ākāsh
is chhalaktī huī shabnam kā zarā sā qatra
kisī ma.asūm se ruḳhsār pe jam jā.egā
ek taarā nazar aa.egā kisī chilman meñ
ek aañsū kisī bistar pe bikhar jā.egā
haañ magar terā ye bīmār kidhar jā.egā
maiñ ne ik nazm meñ likkhā thā ki ai rūh-e-vafā
chārasāzī tire nāḳhun kī rahīn-e-minnat
ġham-gusārī tirī palkoñ kī rivāyāt meñ hai
ek chhoTī hī sī ummīd-e-tarab-zār sahī
ek jugnū kā ujālā mirī barsāt meñ hai
lazzat-e-āriz-o-lab sā.at-e-takmīl-e-visāl
merī taqdīr meñ hai aur tirī baat meñ hai

dair se, ka.abe se, idrāk se bhī uktā kar
aaj tak dil ko ujāle kī talab hotī hai
ek din aa.egā jab aur bhī uryāñ ho kar
aadmī jiine ko thoḌī sī ziyā māñgegā
giit ke, phuul ke, ash.ār ke, afsānoñ ke
aaj tak ham ne banā.e haiñ khilaune kitne
ye khilaune bhī na hote to hamārā bachpan
sochtā huuñ ki guzartā to guzartā kaise
aadmī ziist ke sailāb se laḌte laḌte
biich mañjdhār meñ aatā to ubhartā kaise

der se ruuh pe ik ḳhvāb-e-girāñ taarī hai
aaj bīmār pe ye raat bahut bhārī hai
aaj phir dosh-e-tamannā pe hai dil kā tābūt
jaag ai narm-nigāhī ke masīhāna sukūt
varna insān kī fitrat kā talavvun mat pūchh
is sin-o-sāl kā maġhrūr laḌakpan mat pūchh
aadmī terī is uftād se bad-dil ho kar
aur do-chār ḳhudāoñ ke alam pūjegā
aur ik roz is andāz se bhī uktā kar
apne be-nām ḳhayāloñ ke sanam pūjegā
