mujh ko mahsūr kiyā hai mirī āgāhī ne
maiñ na āfāq kā pāband na dīvāroñ kā
maiñ na shabnam kā parastār na añgāroñ kā
na ḳhalāoñ kā talabgār na sayyāroñ kā

zindagī dhuup kā maidān banī baiThī hai
apnā saaya bhī gurezāñ, tirā dāmāñ bhī ḳhafā
raat kā ruup bhī be-zār, charāġhāñ bhī ḳhafā
sub.h-e-hairāñ bhī ḳhafā, shām-e-harīfāñ bhī ḳhafā

ḳhud ko dekhā hai to is shakl se ḳhauf aatā hai
ek mub.ham sī sadā gumbad-e-aflāk meñ hai
tār-e-be-māya kisī dāman-e-sad-chāk meñ hai
ek chhoTī sī kiran mahr ke idrāk meñ hai
jaag ai ruuh kī azmat ki marī ḳhaak meñ hai
