ai sogvār yaad bhī hai tujh ko yā nahīñ
vo raat jab hayāt kī zulfeñ darāz thiiñ
jab raushnī ke narm kañval the bujhe bujhe
jab sā.at-e-abad kī laveñ nīm-bāz thiiñ
jab saarī zindagī kī ibādat-guzāriyāñ
terī gunāhgār nazar kā javāz thiiñ

ik Dūbte hue ne kisī ko bachā liyā
ik tiira zindagī ne kisī ko nigāh dī
har lamha apnī aag meñ jalne ke bāvajūd
har lamha zamharīr-e-mohabbat ko raah dī
ham ne to tujh se duur kī hamdardiyāñ dikhā.īñ
tū ne kisī se rasm-e-vafā bhī nibāh dī
