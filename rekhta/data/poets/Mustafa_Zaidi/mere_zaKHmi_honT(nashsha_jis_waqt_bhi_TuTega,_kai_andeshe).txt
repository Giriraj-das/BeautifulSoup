nashsha jis vaqt bhī TūTegā, ka.ī andeshe
sub.h-e-lab-basta ke siine meñ utar ā.eñge
mahfil-e-sho.ala-e-shab-tāb ke saare lamhe
raakh ho jā.eñge palkoñ pe bikhar jā.eñge
ret dar aa.egī sunsān shabistānoñ meñ
aur bagūle pas-e-dīvār nazar ā.eñge

is se pahle ki ye ho jaa.e, mire zaḳhmī hoñT
maiñ ye chāhūñgā ki be-lahn-o-sadā ho jaa.eñ
maiñ ye chāhūñgā ki bujh jaa.e mirī sham-e-ḳhayāl
is se pahle ki sab ahbāb judā ho jaa.eñ

is liye mujh se na pūchho ki safa-e-yārāñ meñ
kyuuñ ye dil be-hunar-o-husn-o-tamīz itnā hai
aur ai dīda-varo! ye bhī na pūchho ki mujhe
sāġhar-e-zahr bhī kyuuñ jaañ se aziiz itnā hai
