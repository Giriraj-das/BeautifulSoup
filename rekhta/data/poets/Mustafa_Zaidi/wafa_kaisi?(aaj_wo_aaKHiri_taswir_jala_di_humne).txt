aaj vo āḳhirī tasvīr jalā dī ham ne
jis se is shahr ke phūloñ kī mahak aatī thī
jis se be-nūr ḳhayāloñ pe chamak aatī thī
ka.aba-e-rahmat-e-asnām thā jo muddat se
aaj us qasr kī zanjīr hilā dī ham ne
aag, kāġhaz ke chamakte hue siine pe baḌhī
ḳhvāb kī lahr meñ bahte hue aa.e sāhil
muskurāte hue hoñToñ kā sulagtā huā karb
sarsarāte hue lamhoñ ke dhaḌakte hue dil
jagmagāte hue āvezāñ kī mub.ham fariyād
dasht-e-ġhurbat meñ kisī hajla-nashīñ kā mahmil
ek din ruuh kā har taar sadā detā thā
kaash ham bik ke bhī is jins-e-girāñ ko pā leñ
ḳhud bhī kho jaa.eñ par is ramz-e-nihāñ ko pā leñ
aql us huur ke chehre kī lakīroñ ko agar
aa miTātī thī to dil aur banā detā thā
aur ab yaad ke is āḳhirī paikar kā tilism
qisa-e-rafta banā ziist kī mātoñ se huā
duur ik khet pe bādal kā zarā sā TukḌā
dhuup kā Dher huā dhuup ke hātoñ se huā
us kā pyaar us kā badan us kā mahaktā huā ruup
aag kī nazr huā aur inhī bātoñ se huā
