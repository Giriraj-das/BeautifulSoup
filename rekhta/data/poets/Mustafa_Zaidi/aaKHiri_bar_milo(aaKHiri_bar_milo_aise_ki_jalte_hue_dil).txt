āḳhirī baar milo aise ki jalte hue dil
raakh ho jaa.eñ koī aur taqāza na kareñ
chāk-e-va.ada na sile zaḳhm-e-tamannā na khile
saañs hamvār rahe sham.a kī lau tak na hile
bāteñ bas itnī ki lamhe unheñ aa kar gin jaa.eñ
aañkh uThā.e koī ummīd to āñkheñ chhin jaa.eñ

is mulāqāt kā is baar koī vahm nahīñ
jis se ik aur mulāqāt kī sūrat nikle
ab na haijān o junūñ kā na hikāyāt kā vaqt
ab na tajdīd-e-vafā kā na shikāyāt kā vaqt
luT ga.ī shahr-e-havādis meñ matā-e-alfāz
ab jo kahnā hai to kaise koī nauha kahiye
aaj tak tum se rag-e-jāñ ke ka.ī rishte the
kal se jo hogā use kaun sā rishta kahiye

phir na dahkeñge kabhī āriz-o-ruḳhsār milo
mātamī haiñ dam-e-ruḳhsat dar-o-dīvār milo
phir na ham hoñge na iqrār na inkār milo
āḳhirī baar milo
