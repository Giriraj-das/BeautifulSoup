falak kā ek taqāzā thā ibn-e-ādam se
sulag sulag ke rahe aur palak jhapak na sake
taras rahā ho fazā kā muhīb sannāTā
siDaul paañv kī paa.el magar chhanak na sake
kalī ke izn-e-tabassum ke saath shart ye hai
ki der tak kisī āġhosh meñ mahak na sake

maiñ sochtā huuñ ki ye terī be-hijāb hañsī!
mizāj-e-zīst se is darja muḳhtalif kyuuñ hai
ye ek sham.a jise sub.h kā yaqīn nahīñ
jigar ke zaḳhm-e-farozāñ se munharif kyuuñ hai

bharā huā hai nigāhoñ meñ zindagī ke dhuāñ
bas ek sho.ala-e-shab-tāb meñ sharar kyuuñ hai
mire vajūd meñ jis se ka.ī ḳharāsheñ haiñ
vo ik shikan tire māthe pe muḳhtasar kyuuñ hai
jamī huī hai sitāroñ pe āñsuoñ kī namī
tire charāġh kī lau itnī tez-tar kyuuñ hai

na.e shivāle meñ jā kar kisī ke teshe ne
bahut se but to girā.e bahut se but na gire

bas ek ḳhanda-e-be-bāk hī se kyā hogā
lahū kī zahmat-e-iqdām bhī zarūrī hai
zarā sī jur.at-e-idrāk hī se kyā hogā

gurez o raj.at o taḳhrīb hī sahī lekin
koī taḌap, koī hasrat, koī murād to hai
tirī hañsī se to merī shikast hai behtar
mirī shikast meñ thoḌā sā e'timād to hai
