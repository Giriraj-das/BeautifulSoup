chamak sake jo mirī ziist ke añdhere meñ
vo ik charāġh kisī samt se ubhar na sakā
yahāñ tumhārī nazar se bhī diip jal na sake
yahāñ tumhārā tabassum bhī kaam kar na sakā

lahū ke nāchte dhāre ke sāmne ab tak
dil-o-dimāġh kī bechārgī nahīñ jaatī
junūñ kī raah meñ sab kuchh gañvā diyā lekin
mire shu.ūr kī āvārgī nahīñ jaatī

na jaane kis liye is intihā-e-hiddat par
mirā dimāġh sulagtā hai jal nahīñ jaatā
na jaane kyuuñ har ik ummīd lauT jaane par
mire ḳhayāl kā laavā pighal nahīñ jaatā

na jaane kaun se hoñToñ kā aasrā pā kar
tumhāre hoñT mirī tishnagī ko bhuul ga.e
vahī usuul jo mohkam the narm saa.e meñ
zarā sī dhuup meñ nikle to jhuul jhuul ga.e
