sabā hamāre rafīqoñ se jā ke ye kahnā
ba-sad tashakkur-o-iḳhlās-o-husn-o-ḳhush-adabī
ki jo sulūk bhī ham par ravā huā us meñ
na koī ramz nihāñ hai, na koī bulajabī

hamāre vāste ye raat bhī muqaddar thī
ki harf aa.e sitāroñ pe be-charāgī kā
libās-e-chāk pe tohmat qabā-e-zarrīñ kī
dil-e-shikasta pe ilzām bad-dimāġhī kā

sabā jo raah meñ dushman mileñ to farmānā
ki ye to kuchh na kiyā ho sake to aur kare
ki apne dast-e-lahū-rañg par nazar Daale
ki apne da.avā-e-ma.asūmiyat pe ġhaur kare

hadīs hai ki usūlan gunāhgār na hoñ
gunāhgār pe patthar sambhālne vaale
aur apnī aañkh ke shahtīr par nazar rakkheñ
hamārī aañkh se kāñTe nikālne vaale
