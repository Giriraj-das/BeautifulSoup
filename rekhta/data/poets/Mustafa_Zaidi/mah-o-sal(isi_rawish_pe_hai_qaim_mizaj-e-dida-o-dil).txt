isī ravish pe hai qaa.im mizāj-e-dīda-o-dil
lahū meñ ab bhī taḌaptī haiñ bijliyāñ ki nahīñ
zamīñ pe ab bhī utartā hai āsmāñ ki nahīñ?

kisī ke jaib-o-garebāñ kī āzmā.ish meñ
kabhī ḳhud apnī qabā kā ḳhayāl aatā hai
zarā sā vasvasa-e-māh-o-sāl aatā hai?
kabhī ye baat bhī sochī ki muntazir āñkheñ
ġhubār-e-rāhguzar meñ ujaḌ ga.ī hoñgī
nazar se TuuT chuke hoñge ḳhvāb ke raste
vo māhtāb sī nīndeñ bichhaḌ ga.ī hoñgī

niyāz-e-ḳhvājgī o shān-e-sarvarī kyā hai
shi.ār-e-mushfiqī o tarz-e-dilbarī kyā hai
ye be-ruḳhī ye adā-e-sitam bhī pūchheñge
hamārī umr ke ho lo to ham bhī pūchheñge
