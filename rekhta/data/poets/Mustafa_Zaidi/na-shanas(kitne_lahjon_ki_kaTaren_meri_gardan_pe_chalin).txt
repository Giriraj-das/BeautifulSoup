kitne lahjoñ kī kaTāreñ mirī gardan pe chalīñ
kitne alfāz kā siisa mire kānoñ meñ ghulā
jis meñ ik samt dhuñdalkā thā aur ik samt ġhubār
us tarāzū pe mire dard kā sāmān tulā
kam-nigāhī ne basīrat pe uThā.e neze
vahm kī nahr meñ pairāhan-e-afkār dhulā
qaht aisā thā ki barpā na huī majlis-e-ishq
habs aisā thā ki tahqīq kā parcham na khulā

kaun se des meñ rahte haiñ vo monis jin kī
roz ik baat sunāte the sunāne vaale
Thokaroñ meñ hai matā.a-e-dil-e-vīrāñ kab se
kyā hue ġham ko sar āñkhoñ pe biThāne vaale
raat sunsān hai be-nūr sitāre maddham
kyā hue raah meñ palkoñ ko bichhāne vaale
ab to vo din bhī nahīñ haiñ ki mire naam ke saath
aap kā naam batāte the zamāne vaale
