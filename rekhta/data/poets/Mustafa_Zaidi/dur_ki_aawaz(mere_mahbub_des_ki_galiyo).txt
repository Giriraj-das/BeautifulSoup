mere mahbūb des kī galiyo
tum ko aur apne dostoñ ko salām
apne zaḳhmī shabāb ko taslīm
apne bachpan ke qahqahoñ ko salām

umr bhar ke liye tumhāre paas
rah ga.ī hai shaguftagī merī
āḳhirī raat ke udaas diyo
yaad hai tum ko bebasī merī

yaad hai tum ko jab bhulā.e the
umr-bhar ke kiye hue va.ade
rasm-o-maz.hab kī ik pujāran ne
ek chāñdī ke devtā ke liye

jaane is kār-gāh-e-hastī meñ
us ko vo devtā milā ki nahīñ
merī kaliyoñ kā ḳhuun pī kar bhī
us kā apnā kañval khilā ki nahīñ

āj-kal us ke apne dāman meñ
pyaar ke giit haiñ ki paise haiñ
tum ko ma.alūm ho to batlānā
us ke āñchal ke rañg kaise haiñ

mujh ko āvāz do ki sub.h kī os
kyā mujhe ab bhī yaad kartī hai
mere ghar kī udaas chaukhaT par
kyā kabhī chāñdnī utartī hai
