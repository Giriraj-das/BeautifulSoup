apne siine meñ dabā.e hue lākhoñ sho.ale
shabnam o barf ke naġhmāt sunā.e maiñ ne
ziist ke nauha-e-paiham se churā kar āñkheñ
giit jo gā na sake koī vo gaa.e maiñ ne

aaj tashbīh-o-kināyāt kā dil TuuT gayā
aaj maiñ jo bhī kahūñgā vo haqīqat hogī
aañch lahrā.egī har buuñd se paimāne kī
mere saa.e ko mirī shakl se vahshat hogī

ġham-e-daurāñ ne ġham-e-dil kā sukūñ chhīn liyā
ab tire pyaar meñ bhī pyaar ke andāz nahīñ
shauq ke qil.a-e-tārīk meñ hai sannāTā
koī āvāz nahīñ koī bhī āvāz nahīñ

kaise samjhā.ūñ ki ulfat hī nahīñ hāsil-e-umr
hāsil-e-umr is ulfat kā mudāvā bhī to hai
zindagī hasrat-e-ḳhas-ḳhāna-o-barfāb sahī
kuchh dahakte hue sho.aloñ kī tamannā bhī to hai

tū mirā ḳhvāb hai ādarsh hai lekin mujh ko
tere is qasr-e-tarab-nāk se jaanā hogā
aag aur ḳhuun ugalte hue sayyāre ko
phir tirā qasr-e-tarab-nāk banānā hogā
