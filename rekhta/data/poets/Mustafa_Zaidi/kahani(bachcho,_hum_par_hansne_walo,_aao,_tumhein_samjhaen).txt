bachcho, ham par hañsne vālo, aao, tumheñ samjhā.eñ
jis ke liye is haal ko pahuñche, us kā naam batā.eñ

rūp-nagar kī ik raanī thii, us se huā lagāv
bachcho, us raanī kī kahānī sun lo aur so jaao

us par marnā, aa.heñ bharnā, ronā, khuḌhnā, jalnā
āb-o-havā par zinda rahnā, añgāroñ par chalnā

ham jañgal jañgal phirte the us ke liye dīvāne
rishī bane, majnūñ kahlā.e, lekin haar na maane

barsoñ kyā kyā chane chabā.e, kyā kyā pāpaḌ bele
lahroñ ko hamrāz banāyā, tūfānoñ se khele

daftar bhūle, bistar bhūle, piine lage sarāb
pal bhar aañkh lage, to aa.eñ ulTe sīdhe ḳhvāb

niiñd meñ kyā kyā dekheñ, taḌpeñ, ro.eñ, uTh uTh jaa.eñ
so jaane kī golī khā.eñ, injection lagvā.eñ

āḳhir vo ik ḳhvāb meñ aa.ī sun ke hamārā haal
koyal jaisī baat thī us kii, hirnī jaisī chaal

kahne lagī, koī jii, terā haal na dekhā jaa.e
maiñ ne kahā ki raanī apnī parjā ko bahlā.e

kahne lagī ki tū kyā legā: sonā, chāndī, haar
maiñ ne kahā ki rānī, tere mukhḌe kī talvār
phir dil ke āñgan meñ utrā us kā saarā ruup
us chehre kī shītal kirneñ, us mukhḌe kī dhuup

dhuup paḌī, to khul ga.ī āñkheñ, khul gayā saarā bhed
ġhash khāyā, to dauḌe aa.e munshī, panDit, ved

vo din hai aur aaj kā din hai chhuT gayā khānā paanī
chhuT gayā khānā pānī, bachcho, ho ga.ī ḳhatm kahānī

merī kahānī meñ lekin ik bhed hai, us ko paao
chāñd ko duur hī duur se dekho chāñd ke paas na jaao

na apne ghar hī us ko bulāo
