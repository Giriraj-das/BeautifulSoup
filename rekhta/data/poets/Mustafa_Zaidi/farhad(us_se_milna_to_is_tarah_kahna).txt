us se milnā to is tarah kahnā

tujh se pahle mirī nigāhoñ meñ
koī ruup is tarah na utrā thā
tujh se ābād hai ḳharāba-e-dil
varna maiñ kis qadar akelā thā

tere hoñToñ pe kohsār kī os
tere chehre pe dhuup kā jaadū
terī sāñsoñ kī thartharāhaT meñ
koñpaloñ ke kuñvvar kī ḳhushbū
vo kahegī ki in ḳhitāboñ se
aur kis kis pe jaal Daale haiñ
tum ye kahnā ki pesh-e-sāġhar-e-jam
aur sab miTTiyoñ ke pyāle haiñ

aisā karnā ki ehtiyāt ke saath
us ke hāthoñ se haath Takrānā
aur agar ho sake to āñkhoñ meñ
sirf do-chār ashk bhar laanā

ishq meñ ai mubassirīn-e-kirām
yahī taknīk kaam aatī hai
aur yahī le ke Duub jaatī hai
