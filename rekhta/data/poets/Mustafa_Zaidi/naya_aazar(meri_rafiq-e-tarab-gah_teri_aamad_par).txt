mirī rafīq-e-tarab-gāh terī aamad par
na.e suroñ meñ na.e giit gaa.e the maiñ ne

nafas nafas meñ jalā kar umiid ke dīpak
qadam qadam pe sitāre bichhā.e the maiñ ne

havā ke loch galī se nikhār māñgā thā
tire jamāl kā chehra sañvārne ke liye

kañval kañval se ḳharīdī thī hasrat-e-dīdār
nazar nazar ko jigar meñ utārne ke liye

bahut se giit chhalakte rahe ufuq ke qarīb
bahut se phuul baraste rahe fazāoñ meñ

ulajh ulajh ga.ī majrūh ziist kī girheñ
bikhar bikhar ga.iiñ añgḌā.iyāñ ḳhalāoñ meñ

maiñ pūchhtā huuñ ki ai rañg-o-nūr kī devī
ilāj-e-tīra-shabī kyā isī ko kahte haiñ

bujhe bujhe se ye muflis diye na jaane kyā
sulag sulag ke tirī be-hisī ko kahte haiñ

ye giit sar-ba-garebāñ haiñ tere jaane se
ye nau-urūs sitāre baḌhā rahe haiñ suhāg
kalī kalī ko tirī be-ruḳhī kā shikva hai
nafas nafas se nikaltī hai ek aisī aag

jise bujhā.ūñ to dil zamharīr ho jaa.e
tirā aziim tasavvur haqīr ho jaa.e
