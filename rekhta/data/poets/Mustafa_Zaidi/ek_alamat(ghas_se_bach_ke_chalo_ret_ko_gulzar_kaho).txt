ghaas se bach ke chalo ret ko gulzār kaho
narm kaliyoñ pe chaḌhā do ġham-e-daurāñ ke ġhilāf
ḳhud ko dil thaam ke murġhān-e-giraftār kaho
raat ko us ke tabassum se lipaT kar so jaao
sub.h uTTho to use shāhid-e-bāzār kaho
zehn kyā chiiz hai jazbe kī haqīqat kyā hai
farsh par baiTh ke tablīġh ke ash.ār kaho

isī raftār se chaltā hai jahān-e-guzarāñ
inhī qadmoñ pe zamāne ke qadam uThte haiñ
koī ainak se dikhātā hai to ham dekhte haiñ
koī kāñdhoñ pe uThātā hai to ham uThte haiñ
ek raqqāsa-e-tannāz kī mahfil hai jahāñ
kabhī aate haiñ bhatīje kabhī am uThte haiñ
kabhī ik gosha-e-tārīk ke vīrāne meñ
kisī jugnū ke chamakne pe fuġhāñ hotī hai
kabhī is marhamat-e-ḳhās kā andāza nahīñ
kabhī do buuñd chhalakne pe fuġhāñ hotī hai
kabhī manzil ke tasavvur se jigar jalte haiñ
kabhī sahrā meñ bhaTakne pe fuġhāñ hotī hai

ham ne is chor ko sīnoñ meñ dabā rakkhā hai
ham isī chor ke ḳhatre se pareshān bhī haiñ
kaun samjhegā ki is sat.h-e-ḳhush-āvāz ke ba.ad
usī Thahre hue tālāb meñ tūfān bhī haiñ
bhaa.ī kī aañkh ke kāñTe pe nazar hai sab kī
devtā bhī haiñ isī bazm meñ insān bhī haiñ
ḳhatt-e-sartān se aatī hai millar kī āvāz
aur america ke bāzār meñ kho jaatī hai
jaais kī fikr ne ta.amīr kyā hai jis ko
vo zamīñ hasrat-e-me.amār meñ kho jaatī hai
kabhī manTo kā qalam ban ke dahaktī hai hayāt
kabhī sarmā.e kī talvār meñ kho jaatī hai

har payambar pe hañsā hai ye zamāna lekin
har payambar ne jhukā.ī hai zamāne kī jabīñ
apne ham-asr se ḳhā.if na ho ai vaqt kī aañch
is kī miTTī meñ sitāroñ kā dhuāñ hai ki nahīñ
isī miTTī se damaktī hai ye dhartī varna
durd-e-yak-sāġhar-e-ġhaflat hai che duniyā o che-dīñ

jism ke daaġh chhupānā to koī baat nahīñ
ruuh ke zaḳhm sulagte haiñ pas-e-parda-e-dil
sar chhupā lete ho tum ret meñ jis ke aage
isī tūfān meñ ghir jaate haiñ lākhoñ sāhil
ek raahī jise ehsās na hasrat na talab
ik safar jis meñ na manzil na surāġh-e-manzil

apnī hassās subuk naak se rūmāl haTāo
khaad meñ mahz ta.affun hī nahīñ ḳhez bhī hai
zauq darkār hai qatre ko guhar karne meñ
ye mai-e-nāb pur-asrār bhī hai tez bhī hai
kuchh to hai vaj.h-e-dil-āzārī-o-āhañg-o-satez
varna ye tab-e-ḳhush-aḳhlāq-o-kam-āmez bhī hai

shahr kī tīra-o-tārīk guzargāhoñ meñ
dāstāñ hogī to manTo kā qalam likkhegā
ziist qānūn o farāmīn-e-qafas ke aage
be-zabāñ hogī to manTo kā qalam likkhegā
is shifā-ḳhāna-e-aḳhlāq meñ nashtar ke qarīb
rag-e-jāñ hogī to manTo kā qalam likkhegā

gopī-nāth aur zafar-shāh ke jaise kirdār
kitnī gumnāmī meñ jī lete haiñ mar jaate haiñ
kis ne un āñkhoñ meñ vo ḳhvāb lahakte dekhe
jo is insānoñ ke jañgal meñ bikhar jaate haiñ
kis kā ā.īna hai mozel kī us ruuh kā aks
jis meñ maryam ke hasīñ naqsh nikhar jaate haiñ

ai na.e asr kī rag rag ko samajhne vaale
fahm-o-idrāk badī haiñ to badī terī hai
chand lamhoñ kī ḳhudā.ī hai rivāyāt ke saath
fan ke ādarsh kī rūh-e-abadī terī hai
maut ye sirf sa.ādat kī hai manTo kī nahīñ
ye shab-o-roz tire haiñ ye sadī terī hai
