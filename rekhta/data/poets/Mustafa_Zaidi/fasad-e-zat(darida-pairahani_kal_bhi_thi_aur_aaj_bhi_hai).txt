darīda-pairahanī kal bhī thī aur aaj bhī hai
magar vo aur sabab thā ye aur qissa hai
ye raat aur hai vo raat aur thī jis meñ
har ek ashk meñ sārañgiyāñ sī bajtī thiiñ
ajiib lazzat-e-nazzāra thī hijāb ke saath
har ek zaḳhm mahaktā thā māhtāb ke saath
yahī hayāt-e-gurezāñ baḌī suhānī thī
na tum se rañj na apne se bad-gumānī thī

shikāyat aaj bhī tum se nahīñ ki mahrūmī
tumhāre dar se na miltī to ghar se mil jaatī

tumhārā ahd agar ustuvār hī hotā
to phir bhī dāman-e-dil taar taar hī hotā
ḳhud apnī zaat hī nāḳhun ḳhud apnī zaat hī zaḳhm
ḳhud apnā dil rag-e-jāñ aur ḳhud apnā dil nashtar
fasād-e-ḳhalq bhī ḳhud aur fasād-e-zāt bhī ḳhud
safar kā vaqt bhī ḳhud jañgaloñ kī raat bhī ḳhud

tumhārī sañg-dilī se ḳhafā nahīñ hote
ki ham se apne hī va.ade vafā nahīñ hote
