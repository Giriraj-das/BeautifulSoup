merī palkoñ ko mat dekho
in kā uThnā in kā jhapaknā jism kā nā-mahsūs amal hai
merī āñkhoñ ko mat dekho
in kī oT meñ shām-e-ġharībāñ in kī aaḌ meñ dasht-e-azal hai
mere chehre ko mat dekho
is meñ koī vāda-e-fardā is meñ koī aaj na kal hai
ab is dariyā tak mat aao jis kī lahreñ TuuT chukī haiñ
is siine se lau na lagāo jis kī nabzeñ chhūT chukī haiñ
ab mere qātil ko chāho
merā qātil marham marham dariyā dariyā sāhil sāhil
qāzi-e-shahr kā māthā chūmo
jis ke qalam meñ zahr-e-halāhal jis ke suḳhan meñ lahn-e-halāhal
ab us raqs kī dhun pe nācho
jis kī giit pe luT gayā qaazī jis kī lai par bik gayā qātil
