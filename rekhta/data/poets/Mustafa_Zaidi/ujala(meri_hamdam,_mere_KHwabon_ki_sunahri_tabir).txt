merī hamdam, mire ḳhvāboñ kī sunahrī ta.abīr
muskurā de ki mire ghar meñ ujālā ho jaa.e
aañkh malte hue uTh jaa.e kiran bistar se
sub.h kā vaqt zarā aur suhānā ho jaa.e

mere nikhre hue gītoñ meñ tirā jaadū hai
maiñ ne meyār-e-tasavvur se banāyā hai tujhe
merī parvīn-e-taḳhayyul, mirī nasrīn-e-nigāh
maiñ ne taqdīs ke phūloñ se sajāyā hai tujhe

duudh kī tarah kuñvārī thī zamistāñ kī vo raat
jab tire shabnamī aariz ne dahaknā sīkhā
niiñd ke saa.e meñ har phuul ne añgḌā.ī lī
narm kaliyoñ ne tire dam se chaTaknā sīkhā

merī taḳh.īl kī jhankār ko sākit pā kar!
chūḌiyāñ terī kalā.ī meñ khanak uThtī thiiñ
uf mirī tishna-labī tishna-labī tishna-labī!
kachchī kaliyāñ tire hoñToñ kī mahak uThtī thiiñ

vaqt ke dast-e-girāñ-bār se māyūs na ho
kis ko ma.alūm hai kyā honā hai aur kyā ho jaa.e
merī hamdam, mire ḳhvāboñ kī sunahrī ta.abīr
muskurā de ki mire ghar meñ ujālā ho jaa.e
