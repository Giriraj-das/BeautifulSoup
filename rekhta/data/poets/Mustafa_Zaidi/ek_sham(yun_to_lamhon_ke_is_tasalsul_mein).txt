yuuñ to lamhoñ ke is tasalsul meñ
ab se pahle bhī umr kaTtī thī
mom-battī kī raushnī meñ nazar
hāfize ke varaq ulaTtī thī
ret ke sogvār Tīloñ par
chāñdnī raat bhar bhaTaktī thī

aaj lekin thake hue dil par
jism kā taar taar bhārī hai
shaam kī dam-ba-ḳhud havāoñ par
sub.h kā intizār bhārī hai

maqbaroñ se uThī huī āñdhī
Tahniyoñ se ulajh ke chaltī hai
ḳhushk palkoñ pe āñsuoñ kī umiid
pai-ba-pai karvaTeñ badaltī hai
ek ik aks saañs letā hai
ek ik yaad aañkh maltī hai
jaise sahrā meñ sar jhukā.e hue
hājiyoñ kī qatār chaltī hai

zard chiñgāriyoñ ke dāman meñ
yuuñ sulagtā hai sard ātish-dān
jaise bachchoñ kī bhuuk ke aage
ek nādār baap kā īmān

dam-ba-ḳhud ḳhāmushī meñ dhīre se
zard patte qadam uThāte haiñ
yaad ke kārvāñ añdhere meñ
ḳhvāb kī tarah sarsarāte haiñ
khiḌkiyoñ ke Dare hue chehre
apnī aahaT se kaañp jaate haiñ

dil kī qurbān gaah ke aage
ek TuuTā huā diyā bhī nahīñ
kisī pīpal ke narm saa.e meñ
koī patthar kā devtā bhī nahīñ
ruuh ke kāsa-e-gadā.ī ko
chaar TukḌoñ kā aasrā bhī nahīñ

lambī chauḌī saḌak ke dāman par
qumqume sahme sahme jalte haiñ
jaise aksar baḌe gharānoñ meñ
fāqa-kash rishta-dār palte haiñ

sochtā huuñ ki is dayār se duur
ek aisā bhī des hai jis kī
raat tāroñ meñ saj ke aa.egī
sub.h hogī to ghar ke goshoñ meñ
terī ma.asūm muskurāhaT kī
narm sī dhuup phail jā.egī
