merī ban jaane pe āmāda hai vo jān-e-hayāt
jo kisī aur se paimān-e-vafā rakhtī hai
mere āġhosh meñ aane ke liye raazī hai
jo kisī aur ko siine meñ chhupā rakhtī hai

shā.erī hī nahīñ kuchh bā.is-e-izzat mujh ko
aur bahut kuchh hasad o rashk ke asbāb meñ hai
mujh ko hāsil hai vo me.ār-e-shab-o-roz ki jo
us ke mahbūb ke hātoñ meñ nahīñ ḳhvāb meñ hai

kaun jītegā ye baazī mujhe ma.alūm nahīñ
zindagī meñ mujhe kyā aur use kyā mil jaa.e
kaash vo zīnat-e-āġhosh kisī kī ban jaa.e
aur mujhe garmī-e-paimān-e-vafā mil jaa.e
