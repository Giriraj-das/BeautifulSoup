zindagī maiñ tire darvāze par
ik bhikārī kī tarah aayā thā
apne dāman ko banā kar kashkol
terī har raah pe phailāyā thā

ek marhūm kiran kī ḳhātir
mujh ko thoḌī sī ziyā bhī na milī
dam-ba-dam Dūbte sayyāre ko
apne markaz se sadā bhī na milī

daf.atan ek dhamāke ke saath
kachche dhāgoñ ke sire chhūT ga.e
uñgliyāñ chhil ga.iiñ armānoñ kī
yak-ba-yak tār-e-nafas TuuT ga.e

aur phir ek ghanā sannāTā
aur phir rasm-e-kohan ke gesū
kuchh dilāse kī zabānī bāteñ
kuchh dikhāve ke purāne aañsū

2
kohr meñ Duub ga.ī thiiñ sham.eñ
vaqt nārāz thā qismat kī tarah
raat ke ruḳh pe the zaḳhmoñ ke nishān
merī majrūh hamīyat kī tarah

ik ḳhatarnāk kagāre ke qarīb
tujh se laḌne kā irāda le kar
maiñ ne mohroñ ko sikhā.ī shorish
maiñ ne maujoñ ke bigāḌe tevar

tū magar aa.ī to ik lamhe meñ
na vo tevar the na vo aaheñ thiiñ
tere aariz pe mire aañsū the
merī gardan meñ tirī bāheñ thiiñ
