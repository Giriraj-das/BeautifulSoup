aao us yaad ko siine se lagā kar so jaa.eñ
aao socheñ ki bas ik ham hī nahīñ tīrah-nasīb
apne aise ka.ī āshufta-jigar aur bhī haiñ

ek be-nām thakan ek pur-asrār kasak
dil pe vo bojh ki bhūle se bhī pūchhe jo koī
aañkh se jaltī huī ruuh kā laavā bah jaa.e

chārasāzī ke har andāz kā gahrā nashtar
ġham-gusārī kī rivāyāt meñ uljhe hue zaḳhm
dardmandī kī ḳharāsheñ jo miTā.e na miTeñ

apne aise ka.ī āshufta-jigar aur bhī haiñ
lekin ai vaqt vo sāhib-nazrāñ kaise haiñ
koī us des kā mil jaa.e to itnā pūchheñ
āj-kal apne masīhā-nafsāñ kaise haiñ
āñdhiyāñ to ye sunā hai ki udhar bhī aa.iiñ
koñpleñ kaisī haiñ shīshoñ ke makāñ kaise haiñ
