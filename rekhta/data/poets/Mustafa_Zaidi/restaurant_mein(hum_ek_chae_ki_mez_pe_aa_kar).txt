ham ik chaa.e kī mez pe aa kar
ishq kā qissa le baiThe the
har ḳhātūn baḌī komal thī
mard nihāyat dil vaale the

mo'tabarān-e-shahr meñ ik ne
us ko flātūnī Thahrāyā
un kī sharīk-e-hayāt ne us par
tanz se ''jī-achchhā!'' farmāyā

pādriyoñ meñ ik ye bole
ishq gharelū ho na to is se
nazm-e-shikam barham hotā hai
ik laḌkī ne pūchhā ''kaise?''

ik ḳhātūn ne ye farmāyā
ishq meñ hai talvār kī tezī
aur is daurān meñ uTh kar
chaa.e kī pyālī shauhar ko dī

ek gosha bilkul ḳhālī thā
tum bhī jo ātīñ ham mil rahte
ishq kā matlab sab pā jaate
go ham muñh se kuchh bhī na kahte
