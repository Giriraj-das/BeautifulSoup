mez chup-chāp ghaḌī band kitābeñ ḳhāmosh
apne kamre kī udāsī pe taras aatā hai
merā kamra jo mire dil kī har ik dhaḌkan ko
sāl-hā-sāl se chup-chāp gine jaatā hai
johd-e-hastī kī kaḌī dhuup meñ thak jaane par
jis kī āġhosh ne baḳhshā hai mujhe maañ kā ḳhulūs
jis kī ḳhāmosh ināyat kī suhānī yādeñ
loriyāñ ban ke mire dil meñ samā jaatī haiñ
merī tanhā.ī ke ehsās ko zaa.il karne
jis kī dīvāreñ mire paas chalī aatī haiñ

sāmne taaq pe rakkhī huī do tasvīreñ
aksar auqāt mujhe pyaar se yuuñ taktī haiñ
jaise maiñ duur kisī des kā shahzāda huuñ
merā kamra mire maazī kā haqīqī mūnis
aaj har fikr har ehsās se begāna hai
apne hamrāz kivāḌoñ ke ahāte ke evaz
aaj maiñ jaise mazāroñ pe chalā aayā huuñ
gard-ālūda calendar pe ajantā ke nuqūsh
mere chehre kī lakīroñ kī taraf dekhte haiñ
jaise ik laash kī phailī huī be-bas āñkheñ
apne majbūr azīzoñ ko takā kartī haiñ

ye kitābeñ bhī mirā saath nahīñ detīñ aaj
'keats' kī nazm 'arastū' ke hakīmāna qaul
sañg-marmar kī imārat kī tarah sākit haiñ
tū hī kuchh baat kar ai mere dhaḌakte hue dil
tū hī ik merā sahārā hai mirā mūnis hai
tū hī is sard añdhere meñ charāġhāñ kar de
laxmī-devī to mirī baat nahīñ sun saktīñ
mujh ko ma.alūm hai kyā biit chukī hai tujh par
mere chehre ke sulagte hue zaḳhmoñ ko bhī dekh
merī āñkhoñ pe mirī fikr pe pābandī hai
maiñ use chāhūñ bhī to yaad nahīñ kar saktā
tū use kho ke machal saktā hai ro saktā hai
aur maiñ luT ke bhī fariyād nahīñ kar saktā

isī ā.īne ne dekhe haiñ hamāre jhagḌe
yahī ziina hai jahāñ maiñ ne use chūmā thā
in qamīzoñ meñ in uljhe hue rumāloñ meñ
us ke bāloñ kī mahak aaj bhī āsūda hai
jo kabhī merī thī inkār pe bhī merī thī
ab faqat bazm-e-tasavvur meñ nazar aatī hai
raat bhar jaag ke likkhī huī tahrīroñ se
ab bhī un āñkhoñ kī tasvīr ubhar aatī hai

chāñdnī khul ke nikhar aa.ī hai darvāze par
os se bhīgte jaate haiñ purāne gamle
kis qadar narm hai kaliyoñ kā suhānā saaya
jaise vo hoñT jinheñ pā ke bhī maiñ pā na sakā
ai taḌapte hue dil aur sambhal aur sambhal
ye tirī chaap se jaag uTTheñgī to kyā hogā

sub.h kyā jaane kahāñ hotī hai kab hotī hai
jaane insān ne kis vaqt ye ne.amat paa.ī
merī qismat meñ bas ik silsila-e-shām-o-sahar
mere kamre ke muqaddar meñ faqat tanhā.ī
