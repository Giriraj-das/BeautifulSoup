ab ke miTTī kī ibārat meñ likhī jā.egī
sabz pattoñ kī kahānī ruḳh-e-shādāb kī baat
kal ke dariyāoñ kī miTtī huī mub.ham tahrīr
ab faqat ret ke dāman meñ nazar aa.egī
buuñd bhar nam ko taras jā.egī be-sūd duā
nam agar hogī koī chiiz to merī āñkheñ
merā ujḌā huā chehra mirī patthar āñkheñ
qaht-e-afsāna nahīñ aur ye be-abr falak
aaj us des kal is des kā vāris hogā
ham se tarke meñ mileñge use bīmār daraḳht
tez kirnoñ kī tamāzat se chaTaḳhte hue hoñT
dhuup kā harf-e-junūñ lū kā vasiyyat-nāma
aur mire shahr-e-tilismāt kī be-dar āñkheñ
mirī be-dar mirī banjar mirī patthar āñkheñ
