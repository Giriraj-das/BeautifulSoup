tū prem mandir kī paak devī tū husn kī mamlikat kī raanī
hayāt-e-insāñ kī qismatoñ par tirī nigāhoñ kī hukmarānī
jahān-e-ulfat tirī qalam-rau harīm-e-dil terī rājdhānī
bahār-e-fitrat tire lab-e-lāl-gūñ kī doshīza muskurāhaT
nizām-e-kaunain terī āñkhoñ ke surḳh Doroñ kī thartharāhaT
faroġh-e-sad-kā.enāt terī jabīn sīmīñ kī zau-fishānī
bhaḌakte sīnoñ meñ bas rahī haiñ qarār ban kar tirī adā.eñ
tarastī rūhoñ ko jām-e-ishrat pilā rahī haiñ tirī vafā.eñ
rag-e-jahāñ meñ thirak rahī hai sharāb ban kar tirī javānī
dimāġh-e-parvar-digār meñ jo azal ke din se machal rahā thā
zabān-e-taḳhlīq-e-dahr se bhī na jis kā iz.hār ho sakā thā
numūd terī usī muqaddas hasīñ taḳhayyul kī tarjumānī
hai vādi-e-nīl par tirā abr-e-zulf sāya-kunāñ abhī tak
haiñ jām-e-īrāñ kī mai meñ tere laboñ kī shīrīniyāñ abhī tak
fasāna-go hai tirī abhī tak hadīs-e-yūnāñ kī ḳhūñ-chakānī'
hai terī ulfat ke raag par mauj-e-rūd-e-gañgā ko vajd ab tak
tirī mohabbat kī aag meñ jal rahā hai sahrā-e-najd ab tak
jamāl-e-zahra tire malā.ek fareb jalvoñ kī ik nishānī
tirī nigāhoñ ke sahar se gul-fishāñ hai sher o adab kī duniyā
tire tabassum ke kaif se hai ye ġham kī duniyā tarab kī duniyā
tire laboñ kī miThās se shakkarīñ hai zahrāb-e-zindagānī
tirā tabassum kalī kalī meñ tirā tarannum chaman chaman meñ
rumūz-e-hastī ke pech-o-ḳham tere gesuoñ kī shikan shikan meñ
kitāb-e-tārīḳh-e-zindagī ke varaq varaq par tirī kahānī
jo tū na hotī to yuuñ daraḳhshanda sham-e-bazm-e-jahāñ na hotī
vajūd-e-arz-o-samā na hotā numūd-e-kaun-o-makāñ na hotī
bashar kī mahdūdiyat kī ḳhātir tarastī aalam kī be-karānī
