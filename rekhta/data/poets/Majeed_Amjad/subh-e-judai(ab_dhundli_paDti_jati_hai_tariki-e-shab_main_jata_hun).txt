ab dhundlī paḌtī jaatī hai tārīki-e-shab maiñ jaatā huuñ
vo sub.h kā taarā ubhrā vo pau phūTī ab maiñ jaatā huuñ
jaatā huuñ ijāzat jaane do vo dekho ujāle chhāne ko haiñ
sūraj kī sunahrī kirnoñ ke ḳhāmosh bulāve aane ko haiñ
vo phūloñ ke gajre jo tum kal shaam piro kar laa.ī thiiñ
vo kaliyāñ jin se tum ne ye rañgīñ sījeñ mahkā.ī thiiñ
dekho in baasī kaliyoñ kī pattī pattī murjhā.ī hai
vo raat suhānī biit chukī aa pahuñchī sub.h-e-judā.ī hai
ab mujh ko yahāñ se jaanā hai pur-shauq nigāho mat roko
o mere gale meñ laTkī huī lachkīlī baaho mat roko
in uljhī uljhī zulfoñ meñ dil apnā bisāre jaatā huuñ
in mīThī mīThī nazroñ kī yādoñ ke sahāre jaatā huuñ
jaatā huuñ ijāzat vo dekho ġhurfe se shuā.eñ jhalkī haiñ
pighle hue sone kī lahreñ mīnā-e-shafaq se chhalkī haiñ
khetoñ meñ kisī charvāhe ne bansī kī taan uḌaa.ī hai
ek ek rasīlī sur jis kī paiġhām safar kā laa.ī hai
majbūr huuñ maiñ jaanā jo huā dil maane na maane jaatā huuñ
duniyā kī añdherī ghāTī meñ ab Thokareñ khāne jaatā huuñ
