khilāḌiyoñ ke ḳhud-navisht dastaḳhat ke vāste kitābche liye hue
khaḌī haiñ muntazir hasīn laḌkiyāñ
Dhalakte āñchaloñ se be-ḳhabar hasīn laḌkiyāñ
muhīb phāTakoñ ke Dolte quarter chīḳh uThe
ubal paḌe ulajhte bāzuoñ chaTaḳhtī pasliyoñ ke pur-hirās qāfile
gire baḌhe muḌe bhañvar hujūm ke
khaḌī haiñ ye bhī rāste pe ik taraf bayāz-e-ārzū-ba-kaf
nazar nazar meñ nā-rasā parastishoñ kī dāstāñ
laraz rahā hai dam-ba-dam kamān ābrūoñ kā ḳham
koī jab ek nāz-e-be-niyāz se kitābchoñ pe khīñchtā chalā gayā
Hurūf-e-kaj-tarāsh kī lakīr sī
to tham ga.iiñ laboñ pe muskurāhaTeñ sharīr sī
kisī aziim shaḳhsiyat kī tamkanat
hinā.ī uñgliyoñ pe kāñpte varaq pe jhuk ga.ī
to zar-nigār palluoñ se jhāñktī kalā.iyoñ kī tez nabz ruk ga.ī
vo bowler ek mahvashoñ ke jamghaTe meñ ghir gayā vo safha-e-bayāz par
ba-sad ġhurūr kilk-e-gauharīñ phireñ
hasīn jhilmilāhaToñ ke darmiyāñ wicket girī
maiñ ajnabī maiñ be-nishāñ maiñ pā-ba-gil
na rif.at-e-maqām hai na shohrat-e-davām hai ye lauh-e-dil pe lauh-e-dil
na us pe koī naqsh hai na us pe koī naam hai
