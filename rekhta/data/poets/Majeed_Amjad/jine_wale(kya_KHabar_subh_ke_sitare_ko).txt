kyā ḳhabar sub.h ke sitāre ko
hai use fursat-e-nazar kitnī
phailtī ḳhushbuoñ ko kyā ma.alūm
hai unheñ mohlat-e-safar kitnī
barq-e-betāb ko ḳhabar na huī
ki hai umr-e-dam-e-sharar kitnī
kabhī sochā na piine vaale ne
jaam meñ mai to hai magar kitnī
dekh saktī nahīñ ma.āl-e-bahār
garche nargis hai dīda-var kitnī
jaane kyā zindagī kī jāgtī aañkh
ho ga.ī us kī shab basar kitnī
sham-e-ḳhud-soz ko pata na chalā
duur hai manzil-e-sahar kitnī
muskurātī kalī ko is se ġharaz
ki hai umr us kī muḳhtasar kitnī
jiine vāloñ ko kaam jiine se
zindagī kā nizām jiine se
