maiñ ne us ko dekhā hai
ujlī ujlī saḌkoñ par ik gard bharī hairānī meñ
phailtī bhiiḌ ke auñdhe auñdhe kaToroñ kī tuġhyānī meñ

jab vo ḳhālī botal pheñk ke kahtā hai
''duniyā! terā husn, yahī bad-sūratī hai''
duniyā us ko ghūrtī hai
shor-e-salāsil ban kar gūñjne lagtā hai
añgāroñ bharī āñkhoñ meñ ye tund savāl
kaun hai ye jis ne apnī bahkī bahkī sāñsoñ kā jaal
bām-e-zamāñ par pheñkā hai
kaun hai jo bal khāte zamīroñ ke pur-pech dhundalkoñ meñ
rūhoñ ke ifrīt-kadoñ ke zahr-andoz mahlakoñ meñ
le aayā hai yuuñ bin pūchhe apne aap
ainak ke barfīle shīshoñ se chhantī nazroñ kī chaap
kaun hai ye gustāḳh
taaḳh taḌāḳh!
