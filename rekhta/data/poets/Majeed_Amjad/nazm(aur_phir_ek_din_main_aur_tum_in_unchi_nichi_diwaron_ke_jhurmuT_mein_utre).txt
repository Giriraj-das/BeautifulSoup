aur phir ik din maiñ aur tum in ūñchī nīchī dīvāroñ ke jhurmuT meñ utre
jin meñ kabhī hamārī rūhoñ ko zinda chun diyā gayā thā
is vaqt āñgan āñgan meñ tirchhī kirnoñ ne dhuup ke kañgare sāyoñ kī qāshoñ meñ Taañk diye the
dekhā huā sā koī samāñ purānā us din ham ne dekhā
yuuñ lagtā thā jaise āsmānoñ kī raushaniyāñ jhuk jhuk kar us ik qarye ko dekh rahī thiiñ
aur hameñ tab vo din yaad aa.e jab maut hamārī zindagiyoñ se guzar rahī thī aisī hī sub.hoñ kī oT meñ
ham un zīna-ba-zīna muñDeroñ ke jhurmuT meñ the
aur us shahr ke log ab bhī galiyoñ meñ ḳhvāñche lagā.e apnī zindagiyoñ ko saj rahe the
aur phir ham ne sochā
kaun achchhā hai ham jo murda chehroñ se jiine kī ḳhvāhish paate haiñ yā vo jo
ham ko zinda dekh ke hamārī maut ko maan lete haiñ
abhī abhī to mere saath saath the ham use guzre hue zamānoñ ke ḳhayālo phir kab lauToge
ik din phir bhī tumhāre saath is ḳhaak ke taḳhte tak jā.ūñgā
jis se Dhake hue be-nūr gaḌhoñ meñ
kuchh nādīda āñkheñ ham ko dekh ke ab bhī hañs hañs uThtī nazar aatī haiñ
