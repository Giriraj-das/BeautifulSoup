apne dil meñ Dar ho to ye bādal kis ko lubhā sakte haiñ
apne dil meñ Dar ho to sab ruteñ Darāonī lagtī haiñ aur apnī taraf hī gardan
jhuk jaatī hai

ye to apnā hausla thā
itne andeshoñ meñ bhī
nazreñ apnī jānib nahīñ uThīñ aur is ghanghor ghane kohre meñ jā Duubī haiñ
aur ab merī saarī duniyā is kohre meñ nahā.ī huī haryāval kā hissa hai
merī ḳhushiyāñ bhī aur Dar bhī

aur isī raste par maiñ ne lohe ke halqoñ meñ
ik qaidī ko dekhā
aahan chehra sipāhī kī jarsī kā rag us qaidī ke ruḳh par thā
har andesha to ik kunDī hai jo dil ko apnī jānib khīñch ke rakhtī hai aur vo qaidī bhī
khichā huā thā apne dil ke ḳhauf kī jānib jis kī koī rut nahīñ hotī
maiñ bhī apne andeshoñ kā qaidī huuñ lekin us qaidī ke andeshe to
ik mere sivā sab ke haiñ
ik vahī apne apne dukh kī kunDī
jis ke khichāo se ik ik gardan apnī jānib jhukī huī hai
aise meñ ab kaun ghaTāoñ bharī us sub.h-e-bahārāñ ko dekhegā
jo in bor lade andeshoñ par yuuñ jhukī huī hai aamoñ ke bāġhoñ meñ
mirī ruuh ke sāmne
