jaane is rauzan meñ baiThe baiThe
tū kis dhyān meñ tairī chiḌiyā ai rī chiḌiyā
baiThe baiThe tū ne kitnī laaj se dekhā
pītal ke us ik til ko jo terī naak meñ hai
apnī pat par yuuñ mat riijh ḳhabar hai bāhar
ik ik Daa.in aañkh kī putlī terī taak meñ hai
tujh ko yuuñ chumkārne vāloñ meñ hai ik jug terā bairī
chiḌiyā ai rī chiḌiyā
bhūlī tū yuuñ uḌtī pañkh jhapaktī
yahāñ kahāñ aa Thahrī chiḌiyā ai rī chiḌiyā
ye to mere dil kā piñjrā hai tū is meñ
apnī TuuTī phūTī ḳhushiyāñ DhūñDne aa.ī hai
paglī yahāñ to hai hiire kī kanī kā chogā
aur ik zaḳhmī saañs is pinjre kī añgnā.ī hai
uḌ aur mahkī huī ban-belaḌiyoñ meñ
jā chun apnī lai rī chiḌiyā ai rī chiḌiyā
