haañ maiñ ne bhī sunā hai tumhāre paḌos meñ
kal raat ek hādsa-e-qatl ho gayā
haañ maiñ ne bhī sunā hai ki ik jaam zahr kā
do jīvanoñ kī nannhī sī naukā Dubo gayā
koī dukhī javān vatan apnā chhoḌ kar
apnī sakhī ke saath ik aur des ko gayā
duniyā ke ḳhārzār meñ sau Thokaroñ ke ba.ad
yuuñ āḳhir un kā qissa-e-ġham ḳhatm ho gayā
yuuñ tai kiyā unhoñ ne mohabbat kā marhala
ek ek ghoñT aur jo honā thā ho gayā
donoñ kī aañkh meñ thā ik ik ashk munjamid
jo ḳhushk ḳhushk palkoñ kī nokeñ bhigo gayā
kuchh kahne paa.ī thī ki vo ḳhāmosh ho ga.ī
koī javāb dene ko thā vo ki so gayā
paimāna-e-ajal kā vo talḳhāba is tarah
rūhoñ ke zaḳhmoñ sīnoñ ke dāġhoñ ko dho gayā
aksar yūñhī huā hai ki ulfat kā imtihāñ
dushvāriyoñ meñ maut kī āsān ho gayā
aao nā ham bhī toḌ deñ is dām-e-zīst ko
sañg-e-ajal pe phoḌ deñ is jām-e-zīst ko
