har saal in sub.hoñ ke safar meñ ik din aisā bhī aatā hai
jab pal bhar ko zarā sarak jaate haiñ merī khiḌkī ke aage se ghūmte ghūmte
saat karoḌ kurre aur sūraj ke piile phūloñ vaalī phulvāḌī se ik pattī uḌ kar
mere mez par aa girtī hai
in jumbā jahtoñ meñ sākin
tab itne meñ saat karoḌ kurre phir pātāloñ se ubhar kar aur khiḌkī ke sāmne aa kar
dhuup kī is chaukor sī TukḌī ko gahnā dete haiñ
aane vaale baras tak
is kamre tak vāpas aane meñ mujh ko ik din us ko ek baras lagtā hai

aaj bhī ik aisā hī din hai
abhī abhī ik aaḌī tirchhī raushan sīḌhī sad-hā zāviyoñ kī pal bhar ko jhuk aa.ī thī
us khiḌkī tak
ek laraztī huī maujūdgī is sīḌhī se abhī abhī is kamre meñ utrī thī
baras baras hone ke partav kī ye ek parat is mez par dam bhar yuuñ Dhaltī hai
jaane bāhar is honī ke hast meñ kyā kyā kuchh hai
aaj ye apne paañv to pātāloñ meñ gaḌe hue haiñ
