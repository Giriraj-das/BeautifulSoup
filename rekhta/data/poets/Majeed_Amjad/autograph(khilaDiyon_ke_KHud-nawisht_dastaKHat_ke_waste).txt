khilāḌiyoñ ke ḳhud-navisht dastaḳhat ke vāste
kitābche liye hue
khaḌī haiñ muntazir hasīn laḌkiyāñ
Dhalakte āñchaloñ se be-ḳhabar hasīn laḌkiyāñ

muhīb phāTakoñ ke Dolte kivāḌ chīḳh uThe
ubal paḌe ulajhte bāzuoñ chaTaḳhtī pisliyoñ ke pur-hirās qāfile
gire baḌhe muḌe bhañvar hujūm ke

khaḌī haiñ ye bhī rāste pe ik taraf
bayāz-e-ārzū ba-kaf
nazar nazar meñ nā-rasā parstishoñ kī dāstāñ
laraz rahā hai dam-ba-dam
kamān-e-abruvāñ kā ḳham
koī jab ek nāz-e-be-niyāz se
kitābchoñ pe khiñchtā chalā gayā
Hurūf-e-kaj-tarāsh kī lakīr sī
to tham ga.iiñ laboñ pe muskurāhaTeñ sharīr sī

kisī aziim shaḳhsiyat kī tamkanat
hinā.ī uñgliyoñ meñ kāñpte varaq pe jhuk ga.ī
to zar-nigār pallvoñ se jhāñktī kalā.iyoñ kī tez nabz ruk ga.ī

vo bolar ek mah-vashoñ ke jamghaToñ meñ ghir gayā
vo safha-e-bayāz par ba-sad-ġhurūr kilk-e-gauharīñ phirī
hasīn khilkhilāhaToñ ke darmiyāñ wicket girī

maiñ ajnabī maiñ be-nishāñ
maiñ pā-ba-gil
na rif.at-e-maqām hai na shohrat-e-davām hai
ye lauh-e-dil ye lauh-e-dam
na is pe koī naqsh hai na is pe koī naam hai
