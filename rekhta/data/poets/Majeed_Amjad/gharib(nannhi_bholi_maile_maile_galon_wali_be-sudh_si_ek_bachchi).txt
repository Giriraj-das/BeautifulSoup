nannhī bholī maile maile gāloñ vaalī be-sudh sī ik bachchī
terī jānib dekh rahī hai dekh us kī āñkheñ terī tavajjoh kī pyāsī haiñ

us kī nāzuk behis ThoḌī ko apnī uñglī kī sunahrī por se mas to kar aur
us se itnā to pūchh achchhī billū tū kyoñ chup hai
aur jab vo muñh pher ke apnī āñkheñ apne hī chehre pe jhukā le
tū hī baḌh kar us ke māthe ko apne hoñToñ se lagā le haañ aise hī

kyoñ us jhanjhelū ne tujh se kahā kyā
ye kyā terī āñkheñ bhiig ga.iiñ kyoñ
us ne tujh se kahā kyā sātoñ āsmānoñ ke mālik
itne patle dil vaale mālik ham bhī roz us chehre kī kathā sunte haiñ
ham to kaḌā kar lete haiñ jī aise mauqoñ par
