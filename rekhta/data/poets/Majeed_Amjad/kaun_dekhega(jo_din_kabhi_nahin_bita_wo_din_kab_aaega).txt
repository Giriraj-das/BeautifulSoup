jo din kabhī nahīñ biitā vo din kab aa.egā
inhī dinoñ meñ is ik din ko kaun dekhegā

us ek din ko jo sūraj kī raakh meñ ġhaltāñ
inhī dinoñ kī tahoñ meñ hai kaun dekhegā

us ek din ko jo hai umr ke zavāl kā din
inhīñ dinoñ meñ numū-yāb kaun dekhegā

ye ek saañs jhameloñ-bharī jugoñ meñ rachī
is apnī saañs meñ kaun apnā ant dekhegā

is apnī miTTī meñ jo kuchh amiT hai miTTī hai
jo din in āñkhoñ ne dekhā hai kaun dekhegā

maiñ roz idhar se guzartā huuñ kaun dekhtā hai
maiñ jab idhar se na guzrūñgā kaun dekhegā

do-rūya sāhil-e-dīvār aur pas-e-dīvār
ik ā.inoñ kā samundar hai kaun dekhegā

hazār chehre ḳhud-ārā haiñ kaun jhāñkegā
mire na hone kī honī ko kaun dekhegā

taḌaḳh ke gard kī tah se agar kahīñ kuchh phuul
khile bhii, koī to dekhegā kaun dekhegā
