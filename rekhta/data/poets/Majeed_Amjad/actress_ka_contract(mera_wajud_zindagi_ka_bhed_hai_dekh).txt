mirā vajūd zindagī kā bhed hai dekh
ye ek hoñT ke sho.ale pe barg-e-gul se ḳharāsh
ye ek jism ke kundan meñ gudgudī se gudāz
ye ek ruuh bhiñche bāzuoñ meñ kheltī lahr!
zarā qarīb to aa dekh tere sāmne haiñ
ye surḳh ras bhare lab jin kī ik jhalak ke liye
kabhī qabīloñ ke dil joshanoñ meñ dhaḌke the
jo tū kahe to yahī hoñT surḳh ras bhare hoñT
tire lahū meñ shagūfe khilā bhī sakte haiñ!
qarīb aa ye badan merī zindagī kā tilism
tirī nigāh kī chiñgāriyoñ kā pyāsā hai
jo tū kahe to yahī narm lahariyā āñchal
yahī naqāb mirī chuTkiyoñ meñ aTkī huī
yahī ridā mirī añgḌā.iyoñ se maskī huī
ye ābshār Dhalānoñ se gir bhī saktī hai
bas ek shart... ye gauhar sutūr-e-dastāvez
zarā koī ye vasīqa raqam kare to sahī
ikā.īyoñ ke udhar jitne dā.ere hoñge!
idhar bhī utne hī aks un barahna sho.aloñ ke
