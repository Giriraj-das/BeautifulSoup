na chheḌ ai dil javānī kī kahānī
kisī kī dil-sitānī kī kahānī
vo soz-e-zindagī-afroz kā zikr
vo dard-e-jāvedānī kī kahānī
vo dukh kī jāgtī rātoñ kā qissa
vo ashkoñ kī ravānī kī kahānī
bahāreñ mastiyoñ kī dāstāneñ
ḳhumārīñ sargirānī kī kahānī
masarrat-āshnā ġham kā fasāna
ġham-āgīñ shādmānī kī kahānī
vo hoñToñ se lage jāmoñ kā qissa
vo ātish-mauj paanī kī kahānī
mirī ā.ankhoñ meñ aañsū jhuum aa.e
na chheḌ ai dil javānī kī kahānī
