āñkhoñ meñ koī bas jaatā hai
mīThī sī hañsī hans jaatā hai
ehsās kī lahreñ un tārīk jazīroñ se Takrātī haiñ
jahāñ naġhme pañkh sañvārte haiñ
sangīn fasīloñ ke gumbad se pahre-dār pukārte haiñ
kyā kartā hai
dil Dartā hai
dil Dartā hai in kaalī akelī rātoñ se dil Dartā hai

in suunī tanhā rātoñ meñ
dil Duub ke guzrī bātoñ meñ
jab sochtā hai kyā dekhtā hai har samt dhueñ kā
bādal hai vādī-o-bayābāñ jal-thal hai
zaḳhḳhār samundar sūkhe haiñ pur-haul chaTāneñ pighlī haiñ
dhartī ne TūTte tāroñ kī jaltī huī lāsheñ niglī haiñ
pehnā-e-zamāñ ke siine par ik mauj añgḌā.ī letī hai
is āb-o-gil kī daldal meñ ik chaap sunā.ī detī hai
ik thirkan sī ik dhaḌkan sī āfāq kī Dhalvānoñ meñ kahīñ
tāneñ jo humak kar miltī haiñ chal paḌtī haiñ ruktī hī nahīñ
in rāgniyoñ ke bhañvar bhañvar meñ sad.hā sadiyoñ ghuum ga.iiñ
in qarn-ālūd masāfat meñ laakh aable phūTe diip bujhe
aur aaj kise mālūm zamīr-e-hastī kā āhañg-e-tapāñ
kis duur ke des ke kuhroñ meñ larzāñ larzāñ raqsāñ raqsāñ
is saañs kī rau tak pahuñchā hai
is merī mez kī jaltī huī qindīl kī lau tak pahuñchā hai
kaun aayā hai kaun aatā hai kaun aa.egā
an-jāne man kī mūrakhtā ko kyā kyā dhyān guzartā hai
dil Dartā hai
dil Dartā hai un kaalī akelī rātoñ se dil Dartā hai
