āsmānoñ ke tale sabz-o-ḳhunuk goshoñ meñ
koī hogā jise ik sā.at-e-rāhat mil jaa.e
ye ghaḌī tere muqaddar meñ nahīñ hai na sahī
āsmānoñ ke tale talḳh-o-siyah rāhoñ par
itne ġham bikhre paḌe haiñ ki agar tū chun le
koī ik ġham tirī qismat ko badal saktā hai
āsmānoñ ke tale talḳh-o-siyah rāhoñ par
tū agar dekhe to ḳhushiyoñ kī gurezāñ sarhad
soz-e-yak-ġham se shakeb-e-ġham-e-dīgar tak hai
zindagī qahr sahī zahr sahī kuchh bhī sahī
āsmānoñ ke tale talḳh-o-siyah lamhoñ meñ
jur.a-e-sam ke liye iffat-e-lab lāzim hai
aur tū hai ki tire jism kā saaya bhī najis
tū agar chāhe to in talḳh-o-siyah rāhoñ par
jā-ba-jā itnī taḌaptī huī duniyāoñ meñ
itne ġham bikhre paḌe haiñ ki jinheñ terī hayāt
qūt-e-yak-shab ke taqaddus meñ samo saktī hai
kaash tū hīla-e-jārūb ke par noch sake
kaash tū soch sake soch sake
