barahna-sar haiñ barhana tan haiñ barhana-pā haiñ
sharīr rūheñ
zamīr-e-hastī kī ārzūeñ
chaTaktī kaliyāñ
ki jin se būḌhī udaas galiyāñ
mahak rahī haiñ
ġharīb bachche ki jo shuā-e-sahar-gahī haiñ
hamārī qabroñ pe girte ashkoñ kā silsila haiñ

vo manzileñ jin kī jhalkiyoñ ko hamārī rāheñ
taras rahī haiñ
unhī ke qadmoñ meñ bas rahī haiñ
hasīn ḳhvāboñ
kī dhundlī duniyā.eñ jo sarāboñ
kā ruup dhāre
hamāre ehsās par sharāre
uñDeltī haiñ
unhīñ kī āñkhoñ meñ kheltī haiñ
unhī ke gum-sum
udaas chehroñ par jhilmilāte hue tabassum
meñ Dhal ga.e haiñ hamāre aañsū hamārī aaheñ

tavīl tārīkiyoñ meñ kho jā.eñge jab ik din
hamāre saa.e
is apnī duniyā kī laash uThā.e
to sail-e-ravāñ
kī koī mauj-e-hayāt-sāmāñ
faroġh-e-fardā
kā ruḳh pe Daale mahīn pardā
uchhal ke shāyad
sameT le zindagī kī sarhad
ke us kināre
pe ghūmte ālamoñ ke dhāre
ye sab jā hai ba-jā hai lekin
ye totlī nau-ḳhirām rūheñ ki jin kī har saañs añgbīñ
agar inhī koñpaloñ kī qismat meñ nāz-e-bālīdgī nahīñ hai
to bahtī nadiyoñ
meñ aane vaalī hazār sadiyoñ
kā ye talātum
sukūt-e-paiham kā ye tarannum
ye jhoñke jhoñke
meñ khulte ghūñghaT na.ī rutoñ ke
thakī ḳhalāoñ
meñ laakh an-dekhī kahkashāoñ
kī kāvish-e-ram
hazār nā-āfrīda aalam
tamām bātil
na un kā maqsad na un kā hāsil
agar inhī koñpaloñ kī qismat meñ nāz-e-bālīdgī nahīñ hai
