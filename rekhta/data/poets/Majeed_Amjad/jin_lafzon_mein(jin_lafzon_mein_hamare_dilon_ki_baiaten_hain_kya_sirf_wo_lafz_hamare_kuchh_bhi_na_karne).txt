jin lafzoñ meñ hamāre diloñ kī bai.ateñ haiñ kyā sirf vo lafz hamāre kuchh bhī na karne
kā kaffāra ban sakte haiñ
kyā kuchh chīḳhte mānoñ vaalī satreñ sahārā ban saktī haiñ un kā
jin kī āñkhoñ meñ us des kī had un vīrāñ sehnoñ tak hai
kaise ye sher aur kyā un kī haqīqat
nā sāhab is apne lafzoñ bhare kanastar se chullū bhar kar bhiik kisī ko de kar
ham se apne qarz nahīñ utreñge
aur ye qarz ab tak kis se aur kab utre haiñ
lākhoñ nusrat-mand hujūmoñ kī ḳhandāñ ḳhandāñ ḳhūnīñ āñkhoñ se bhare hue
tārīḳh ke chaurāhoñ par
sāhib-e-taḳht-ḳhudāvandoñ kī kaTtī gardaneñ bhī hal kar na sakīñ ye masā.il
ik saa.il ke masā.il
apne apne urūjoñ kī uftādgiyoñ meñ Duub ga.iiñ sab tahzībeñ sab falsafe…

to ab ye sab harf zabūroñ meñ jo mujallad haiñ kyā hāsil un kaa…
jab tak merā ye dukh ḳhud mere lahū kī dhaḌaktī Taksāloñ meñ Dhal ke duāoñ bharī is ik
mailī jholī meñ na khanke
jo raste ke kināre mire qadmoñ pe bichhī hai
