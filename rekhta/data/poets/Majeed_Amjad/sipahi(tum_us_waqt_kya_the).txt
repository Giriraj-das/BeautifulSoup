tum us vaqt kyā the
tumhāre mahloñ tumhāre gharoñ meñ to sab kuchh thā
āsā.isheñ bhī vasīle bhī
us kibriyā.ī kī tamkanat bhī
sabhī kuchh tumhāre tasarruf meñ thā zindagī kā har ik aasrā bhī
kaḌe bām-o-dar bhī
chaman bhī samar bhī
magar tum ḳhud us vaqt kyā the
tumhārī nigāhoñ meñ duniyā dhueñ kā bhañvar thī
jab uḌtī halākat ke shahpar tumhāre saroñ par se guzre
tumhārī nigāhoñ meñ duniyā dhueñ kā bhañvar thī
agar is muqaddas zamīñ par
mirā ḳhuuñ na bahtā
agar dushmanoñ ke garāñDīl Tankoñ ke nīche
mirī kaḌkaḌātī huī haDDiyāñ ḳhandaqoñ meñ na hotīñ
to dozaḳh ke sho.ale tumhāre mo.attar gharoñdoñ kī dahlīz par the
tumhāre har ik besh-qīmat asāse kī qīmat
is surḳh miTTī se hai jis meñ merā lahū rach gayā hai
