phuul kī ḳhushbū hañstī aa.ī
mere basere ko mahkāne
maiñ ḳhushbū meñ ḳhushbū mujh meñ
us ko maiñ jānūñ mujh ko vo jaane
mujh se chhū kar mujh meñ bas kar
is kī bahāreñ us ke zamāne
lākhoñ phūloñ kī mahkāreñ
rakhte haiñ gulshan vīrāne
mujh se alag haiñ mujh se judā haiñ
maiñ begāna vo begāne
un ko bikherā un ko uḌāyā
dast-e-ḳhizāñ ne mauj-e-sabā ne
bhūlā-bhaTkā nādāñ qatra
ā.ankhoñ kī putlī ko sajāne
aañsū ban kar dauḌā aayā
merī palkeñ us ke Thikāne
us kā thiraknā us kā taḌapnā
mere qisse mere fasāne
us kī hastī merī hastī
us ke motī mere ḳhazāne
baaqī saare gauhar-pāre
ḳhaak ke zarre ret ke daane
parbat kī ūñchī choTī se
dāman phailāyā jo ghaTā ne
ThanDī havā ke ThanDe jhoñke
be-ḳhud āvāra mastāne
apnī ThanDak le kar aa.e
merī aag meñ ghul-mil jaane
un kī hastī kā pairāhan
merī saañs ke tāne-bāne
un ke jhakole merī umañgeñ
un kī navā.eñ mere tarāne
baaqī saare tūfānoñ ko
jazb kiyā pahnā-e-fazā ne
fitrat kī ye gūnāgūnī
gulshan bin vaadī vīrāne
kāñTe kaliyāñ nuur añdherā
anjuman.en sham.eñ parvāne
lākhoñ shātir lākhoñ mohre
phaile haiñ shatranj ke ḳhāne
jāntā huuñ maiñ ye sab kyā haiñ
sahbā se ḳhālī paimāne
bhūkī miTTī ko sauñpe haiñ
duniyā ne apne nazrāne
jis ne merā dāman thāmā
aayā jo mujh meñ bas jaane
mere tūfānoñ meñ bahne
merī maujoñ meñ lahrāne
mere soz-e-dil kī lau se
apne man kī jot jagāne
ziist kī pahnā.ī meñ phaile
maut kī gīrā.ī ko na jaane
us kā barbat mere naġhme
us ke gesū mere shāne
merī nazreñ us kī duniyā
merī sāñseñ us ke zamāne
