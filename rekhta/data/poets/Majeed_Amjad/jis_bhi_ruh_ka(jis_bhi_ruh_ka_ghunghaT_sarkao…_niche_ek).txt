jis bhī ruuh kā ghūñghaT sarkāo… nīche ik
manfe.at kā ruḳh apne itminānoñ meñ raushan hai
ham samajhte the ghirte umaDte bādaloñ ke nīche jab ThanDī havā chalegī
din badleñge

lekin ab dekhā hai ghane ghane sāyoñ ke nīche
zindagiyoñ kī salsabīloñ meñ
Dhakī Dhakī jin nāliyoñ se paanī aa aa kar girtā hai
sab zer-e-zamīn nizāmoñ kī niilī kaḌiyāñ haiñ
sab tamlīkeñ haiñ sab tazlīleñ haiñ
kaun sahārā degā un ko jin ke liye sab kuchh ik karb hai
kaun sahārā degā un ko jin kā sahārā āsmānoñ ke ḳhalāoñ meñ bikhrā huā
dhundlā dhundlā ik aks hai
maiñ un aksoñ kā akkās huuñ
