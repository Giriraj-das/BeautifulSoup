mire des kī un zamīnoñ ke beTe jahāñ sirf be-barg patthar haiñ sadiyoñ se tanhā
jahāñ sirf be-mehr mausam haiñ aur ek dardoñ kā sailāb hai umr-paimā

pahāḌoñ ke beTe
chamelī kī nikhrī huī pañkhuḌiyāñ sañg-e-ḳhārā ke reze
sajal dūdhiyā narm jism aur kaḌe khurdure sāñvle dil
shuāoñ havāoñ ke zaḳhmī
chaTānoñ se gir kar ḳhud apne hī qadmoñ kī miTTī meñ apnā vatan DhūñDte haiñ

vatan Dher ik an-mañjhe bartanoñ kā
jise zindagī ke pasīnoñ meñ Duubī huī mehnateñ dar-ba-dar DhūñDhtī haiñ
vatan vo musāfir añdherā
jo ūñche pahāḌoñ se girtī huī naddiyoñ ke kināroñ pe shādāb shahroñ meñ ruk kar
kisī āhanī chhat se uThtā dhuāñ ban gayā hai

nadī bhī zar-afshāñ dhuāñ bhī zar-afshāñ
magar pāniyoñ aur pasīnoñ ke anmol dhāre meñ jis dard kī mauj hai umr-paimā
zamīroñ ke qātil agar us ko parkheñ
to sīnoñ meñ kaalī chaTāneñ pighal jā.eñ!
