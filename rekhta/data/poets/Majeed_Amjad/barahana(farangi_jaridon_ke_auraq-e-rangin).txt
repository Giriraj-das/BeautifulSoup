farañgī jarīdoñ ke aurāq-e-rañgīn
hañstī, lachaktī, dhaḌaktī, lakīreñ
kaTīle badan teġh kī dhaar jaise!
lahū ras meñ gūñdhe hue jism, resham ke ambār jaise!
nigah jin pe phisle, vo shāne vo bāheñ
mudavvar uThāneñ, munavvar Dhalāneñ,
har ik naqsh meñ ziist kī tāzgī hai
har ik rañg se khaultī ārzūoñ kī aañch aa rahī hai!
ḳhutūt-e-barahana ke in ā.īnoñ meñ
hasīñ paikaroñ ke shaffāf ḳhāke
ki jin ke sajal ruup meñ kheltī haiñ
vo ḳhushiyāñ jo sadiyoñ se bojhal ke ojhal rahī haiñ!
unheñ phūñk degī be-mehr duniyā
farañgī jarīdoñ ke aurāq-e-rañgīn
ko ik baar hasrat se tak lo
phir un ko hifāzat se apne diloñ ke muqaffal darāzoñ meñ rakh lo!
