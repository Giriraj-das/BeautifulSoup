shaam kī raakh meñ luthḌī huī Dhalvānoñ par
ek revaḌ ke thake qadmoñ kā maddham āhañg
jis kī har lahar dhuñdlakoñ meñ luḌhak jaatī hai

mast charvāhā charā-gāh kī ik choTī se
jab utartā hai to zaitūn kī lāñbī soñTī
kisī jaltī huī badlī meñ aTak jaatī hai

bakriyāñ dasht kī mahkār meñ gūñdhā huā duudh
chhāgaloñ meñ liye jab raqs-kunāñ aatī haiñ
koī chūḌī ḳham-e-daurāñ pe chhanak jaatī hai

jast bhartī hai kabhī aur kabhī chalte chalte
nāchtī Daar mimakate hue buzġhāloñ kī
har jhukī shāḳh kī chaukhaT pe ThiThuk jaatī hai

saan par laakh chhurī siiḳh pe sad-pāra gosht
phir bhī mad.hosh ġhazāloñ kī ye Tolī hai ki jo
baar baar apne ḳhat-e-rah se bhaTak jaatī hai

shaam kī raakh meñ luthḌī huī Dhalvānoñ par
kheltī hai ġham hastī kī vo shādāñ sī umañg
jis kī rau vaqt kī pahnā.iyoñ tak jaatī hai
