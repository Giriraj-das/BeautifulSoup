kis ne darvāza khaTkhaTāyā hai
jā ke dekhūñ to kaun aayā hai
kaun aayā hai mere dvāre par
raat aa.ī kahāñ bichāre par
mere chhappar se Tek kar kāñdhā
kaun istāda hai thakā-māñda
merī kuTiyā meñ aao sustā lo
ye mirā sāġhar-e-shikasta lo
merī chhāgal se ghoñT paanī piyo
ik na.e azm kī javānī piyo
TimTimāte diye kī jhilmil meñ
jot sulgā lo ik na.ī dil meñ
ye mire āñsuoñ kī shabnam lo
paañv ke ābloñ kī marham lo
ye mujhe iftiḳhār do baiTho
sar se ga utaar do baiTho
mere zaanū par apnā sar rakh kar
taaq par kāhish-e-safar rakh kar
niiñd kī anjuman meñ kho jaao
manziloñ ke sapan meñ kho jaao
ḳhvāb vādī-o-kohsār ke ḳhvāb
dasht-o-dariyā-o-ābshār ke ḳhvāb
ḳhvāb añdherī tavīl rāhoñ ke
kunj-e-sahrā kī ḳhema-gāhoñ ke
jahāñ ik sham.a abhī farozāñ hai
jahāñ ik dil tapāñ hai sozāñ hai
tum lipaT jaao in ḳhayāloñ se
aur maiñ khelūñ tumhāre bāloñ se
sub.h jab nuur kā fusūñ barse
suunī pagDanDiyoñ pe ḳhuuñ barse
baag thāme hasīñ irādoñ kī
tum ḳhabar lo phir apne jādoñ kī
jab talak ziist kā safīna bahe
ajnabī ajnabī ko yaad rahe
mujh ko ye apnī yaad de jaao
aao bhī kyuuñ jhijhakte ho aao
tum kahāñ ho kahāñ javāb to do
o mire mehmāñ javāb to do
tum ne darvāza khaTkhaTāyā thā
kis kī dastak thī kaun aayā thā
nīm-shab qāfile sitāroñ ke
tez harkāre abr-pāroñ ke
kis ne nīndoñ ko merī Tokā thā
koī jhoñkā thā koī dhokā thā
