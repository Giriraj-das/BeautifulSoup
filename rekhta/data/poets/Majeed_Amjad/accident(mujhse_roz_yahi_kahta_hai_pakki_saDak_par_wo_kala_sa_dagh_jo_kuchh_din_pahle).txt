mujh se roz yahī kahtā hai pakkī saḌak par vo kaalā sā daaġh jo kuchh din pahle
surḳh lahū kā thā ik chhīñTā chiknā giilā chamkīlā chamkīlā
miTTī us pe girī aur mailī sī ik pīḌhī us par se utrī
aur phir sindūrī sā ik ḳhāka ubhrā
jo ab pakkī saḌak par kaalā sā dhabba hai
pisī huī bajrī meñ jazb aur jāmid an-miT
mujh se roz yahī kahtā hai pakkī saḌak par maslā huā vo daaġh lahū kā
maiñ ne to pahlī baar us din
apnī rañg-birañgī qāshoñ vaalī geñd ke pīchhe
yuuñ hī zarā ik jast-bharī thī
abhī to merā roġhan bhī kachchhā thā
kis ne uñDel diyā yuuñ mujh ko is miTTī par
uuñ uuñ maiñ nahīñ miTtā maiñ to huuñ ab bhī huuñ
maiñ ye sun kar Dar jaatā huuñ
kaalī bajrī ke roġhan meñ jiine vaale is ma.asūm lahū kī kaun sunegā
mamtā bik bhī chukī hai chand Takoñ meñ
qānūn āñkheñ mīche hue hai
qātil pahiye be-pahrā haiñ
