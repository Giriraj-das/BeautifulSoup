nadī ke larazte hue pāniyoñ par
thiraktī huī shoḳh kirnoñ ne chiñgāriyāñ ghol dī haiñ
thakī dhuup ne aa ke lahroñ kī phailī huī nañgī bāñhoñ pe apnī laTeñ khol dī haiñ
ye jū-e-ravāñ hai
ki bahte hue phuul haiñ jin kī ḳhushbueñ gītoñ kī siskāriyāñ haiñ
ye pighle hue zard tāñbe kī chādar pe uljhī huī silvaTeñ haiñ
ki zanjīr-hā-e-ravāñ haiñ
bas ik shor-e-tūfāñ
kinārā na sāhil
nigāhoñ kī had tak
salāsil salāsil
ki jin ko uThā.e hue Doltī pankhuḌiyoñ ke safīne bahe jā rahe haiñ
bahe jā rahe haiñ
kahīñ duur in ghor añdheroñ meñ jo fāsloñ kī ridā.eñ lapeTe khaḌe haiñ
jahāñ par abad kā kinārā hai aur ik vo gaañv
vo ganne ke kyāroñ pe aatī huī Daak gaaḌī ke bhore dhueñ kī chhichhaltī sī chhāñv
