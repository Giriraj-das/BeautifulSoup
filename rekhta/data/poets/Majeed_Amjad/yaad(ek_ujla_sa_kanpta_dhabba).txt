ek ujlā sā kāñptā dhabbā
zehn kī sat.h par luḌhaktā huā
naqsh, jis meñ kabhī simaT aa.ī
laakh yādoñ kī mast añgḌā.ī
daaġh jis kī jabīn-e-ġham pe kabhī
ho gayā aa ke larza-bar-andām
kisī bhūle hue habīb kā naam
zaḳhm jis kī tapaktī tah se kabhī
ras paḌe dukhte ghuñghaT ulTā ke
kisī chehre ke saikḌoñ ḳhāke
aks an-dekhā aks tairtā hai
āñsuoñ kī ravāniyoñ meñ ravāñ
ruuh kī shorishoñ meñ sāya-kunāñ
zehn kī sat.h par luḌhaktā huā
