kabhī kabhī to zindagiyāñ kuchh itne vaqt meñ apnī murādeñ hāsil kar letī haiñ
jitne vaqt meñ luqma plate se muñh meñ pahuñchtā hai... aur
aksar aisī murādoñ kī to pahuñch bhī luqmoñ tak hotī hai
aur jab aisī manzileñ bārvar hotī haiñ to shahr panapte haiñ aur gaañv phabakte haiñ… aur
tahzīboñ kī manDiyoñ meñ har jānib qistāsoñ kī TeḌhī DanDiyāñ roz o shab tezī tezī se
insānoñ kī jholiyoñ meñ rizqoñ kī dhaḌyāñ ulaTtī haiñ aur
bhare samājoñ meñ shuddh talqīnoñ kī DauDiyāñ pīTne vaale bhī apnī apnī paġhambariyoñ kī tanḳhvāheñ paate haiñ
lekin kis ko ḳhabar hai aisī bhī haiñ manzileñ jin tak jaane vaale rāstoñ par na duā kā saaya hai na qazā kā gaḌhā hai
kuchh hai bhī to bas apnī sochoñ kī dhajjiyoñ meñ simTī huī ik bechārgī jis kī be-sadā
huuk meñ umreñ Duub jaatī haiñ

aur qutboñ se qutboñ tak uḌ uḌ kar jaane vaale thake paroñ kī kamāneñ bhī to
ik manzil pe chamaktī ābnāo kī samt lachak jaatī haiñ
lekin haa.e vo manzileñ jin tak har sachchā.ī rasta hai aur har sachchā.ī maut kā jiitā naam hai
