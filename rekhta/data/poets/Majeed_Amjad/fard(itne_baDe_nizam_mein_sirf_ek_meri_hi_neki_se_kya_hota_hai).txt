itne baḌe nizām meñ sirf ik merī hī nekī se kyā hotā hai
maiñ to is se ziyāda kar hī kyā saktā huuñ
mez par apnī saarī duniyā
kāġhaz aur qalam aur TuuTī phūTī nazmeñ
saarī chīzeñ baḌe qarīne se rakh dī haiñ
dil meñ bharī huī haiñ itnī achchhī achchhī bāteñ
in bātoñ kā dhyān aatā hai to ye saañs baḌī hī besh-bahā lagtī hai
mujh ko bhī to kaisī kaisī bātoñ se rāhat miltī hai
mujh ko is rāhat meñ sādiq pā kar
saare jhuuT mirī tasdīq ko aa jaate haiñ
ek agar maiñ sachchā hotā
merī is duniyā meñ jitne qarīne saje hue haiñ
un kī jagah be-tartībī se paḌe hue kuchh TukḌe hote
mere jism ke TukḌe kaale jhuuT ke is chalte aare ke nīche

itne baḌe nizām se merī ik nekī Takrā saktī thī
agar ik maiñ hī sachchā hotā
