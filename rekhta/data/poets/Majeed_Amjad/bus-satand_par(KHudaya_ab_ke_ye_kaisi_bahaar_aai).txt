ḳhudāyā ab ke ye kaisī bahār ā.ī''
ḳhudā se kyā gila bhaa.ī
ḳhudā to ḳhair kis ne us kā aks-e-naqsh-e-pā dekhā
na dekhā to bhī dekhā aur dekhā bhī to kyā dekhā
magar tauba mirī tauba ye insāñ bhī to āḳhir ik tamāshā hai
ye jis ne pichhlī Tāñgoñ par khaḌā honā baḌe jatanoñ se sīkhā hai
abhī kal tak jab us ke abrūoñ tak mū-e-pechāñ the
abhī kal tak jab us ke hoñT mahrūm-e-zanaḳhdāñ the
ridā-e-sad-zamāñ oḌhe laraztā kāñptā baiThā
zamīr-e-sañg se bas ek chiñgārī kā tālib thā
magar ab to ye ūñchī mamTiyoñ vaale jilau-ḳhānoñ meñ basta hai
hamāre hī laboñ se muskurāhaT chhīn kar ab ham pe hañstā hai
ḳhudā us kā ḳhudā.ī us kī har shai us kī ham kyā haiñ
chamaktī motoroñ se uḌne vaalī dhuul kā nāchīz zarra haiñ
hamārī hī tarah jo pā.emāl-e-satvat-e-amīrī-o-shāhī meñ
likhokhā ābdīda pā-piyāda dil-zada vāmāñda raahī haiñ
jinheñ nazroñ se gum hote hue rastoñ kī gum-paimā lakīroñ meñ
dikhā.ī de rahī haiñ aane vaalī manziloñ kī dhundlī tasvīreñ
zarūr ik roz badlegā nizām-e-qismat-e-ādam
basegī ik na.ī duniyā sajegā ik nayā aalam
shabistāñ meñ na.ī sham.eñ gulistāñ meñ nayā mausam
''vo rut ai ham-nafas jaane kab aa.egī
vo fasl-e-der-ras jaane kab aa.egī
ye nau number kī bas jaane kab aa.egī
