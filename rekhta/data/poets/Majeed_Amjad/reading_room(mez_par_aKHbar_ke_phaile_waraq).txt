mez par aḳhbār ke phaile varaq
bikhre bikhre tiira tiira chaak chaak
Dhal ga.ī hai qālib-e-alfāz meñ
sīna-e-hastī kī āh-e-dardnāk
paas hī dīvār ko Teke hue
radio garm-e-suḳhan mahv-e-bayāñ
chīḳhtī haiñ jāma-e-āvāz meñ
ḳhuun ke chhīñTe lahū kī būñdiyāñ

shaam reading room kī maġhmūm shaam
chand kaan elānchī kī baat par
chand āñkheñ soch meñ Duubī huiiñ
murtakiz aḳhbār ke safhāt par
ek kamre meñ simaT kar aa ga.e
kitne dukhḌoñ ke sadā-paikar hurūf
kitne dardoñ ke mistar zamzame
kitne andhe gyānī bahre falyasūf

phir bhī kuchh idrāk meñ aatā nahīñ
kyā hai raqs-e-gardish-e-ayyām kyā
ik shikasta naav ik ḳhūnī bhañvar
kyā hai is afsāne kā anjām kyā
ye mufakkir kuchh samajh sakte nahīñ

chhat ke nīche rauzanoñ ke darmiyāñ
gol gol āñkhoñ ke andar mahv-e-dīd
kaale paare kī muraqqas putliyāñ

kaash ye hairāñ kabūtar jānte
ḳhufta hai un kāġhazoñ kī satah par
kitne phanakte āshiyānoñ kā dhuāñ
kitne naḳhchīroñ kī aahoñ ke sharar
haiñ in āvāzoñ ke andar par-kushā
kitne kargas jin ko murdāroñ kī bū
khīñch laa.ī hai sar-e-dīvār-e-bāġh
chhat ke nīche muztarib nazzāra-ḳhū
fikrmand āñkhoñ meñ hairāñ putliyāñ

ye kabūtar dekhte thakte nahīñ
dekhte haiñ sochte haiñ kyā kareñ
ye mufakkir kuchh samajh sakte nahīñ
