abad ke samundar kī ik mauj jis par mirī zindagī kā kañval tairtā hai
kisī an-sunī dā.imī rāgnī kī koī taan āzurda āvāra barbād
jo dam bhar ko aa kar mirī uljhī uljhī sī sāñsoñ ke sañgīt meñ Dhal ga.ī hai
zamāne kī phailī huī be-karāñ vus.atoñ meñ ye do chaar lamhoñ kī mī.ād
tulū o ġhurūb-e-mah-o-mehr ke jāvedānī tasalsul kī do chaar kaḌiyāñ
ye kuchh thartharāte ujāloñ kā rūmān ye kuchh sansanāte añdheroñ kā qissa
ye jo kuchh ki mere zamāne meñ hai aur ye jo kuchh ki us ke zamāne meñ maiñ huuñ
yahī merā hissa azal se abad ke ḳhazānoñ se hai bas yahī merā hissa

mujhe kyā ḳhabar vaqt ke devtā kī hasīñ rath ke pahiyoñ tale pis chuke haiñ
muqaddar ke kitne khilaune zamānoñ ke hañgāme sadiyoñ ke sad-hā hayūle
mujhe kyā ta.alluq merī āḳhirī saañs ke ba.ad bhī dosh-e-gītī pe machle
mah o saal ke lā-zavāl āb-shār-e-ravāñ kā vo āñchal jo tāroñ ko chhū le
magar aah ye lamha-e-muḳhtasar jo mirī zindagī merā zād-e-safar hai
mire saath hai mere bas meñ hai merī hathelī pe hai ye labā-lab pyāla
yahī kuchh hai le de ke mere liye is ḳharābāt-e-shām-o-sahar meñ yahī kuchh
ye ik mohlat-e-kāvish-e-dard-e-hastī ye ik fursat-e-koshish-e-āh-o-nāla

ye sahbā-e-imroz jo sub.h kī shāhzādī kī mast añkhḌiyoñ se Tapak kar
ba-daur-e-hayāt aa ga.ī hai ye nannhī sī chiḌiyāñ jo chhat meñ chahakne lagī haiñ
havā kā ye jhoñkā jo mere darīche meñ tulsī kī Tahnī ko larzā gayā hai
paḌosan ke āñgan meñ paanī ke nalke pe ye chūḌiyāñ jo chhanakne lagī haiñ
ye duniya-e-imroz merī hai mere dil-e-zār kī dhaḌkanoñ kī amiiñ hai
ye ashkoñ se shādāb do chaar sub.heñ ye aahoñ se māmūr do chaar shāmeñ
inhī chilmanoñ se mujhe dekhnā hai vo jo kuchh ki nazroñ kī zad meñ nahīñ hai
