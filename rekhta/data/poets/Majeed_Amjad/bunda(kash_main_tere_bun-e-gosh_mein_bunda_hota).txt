kaash maiñ tere bun-e-gosh meñ bundā hotā
raat ko be-ḳhabarī meñ jo machal jaatā maiñ
to tire kaan se chup-chāp nikal jaatā maiñ
sub.h ko girte tirī zulfoñ se jab baasī phuul
mere kho jaane pe hotā tirā dil kitnā malūl
tū mujhe DhūñDhtī kis shauq se ghabrāhaT meñ
apne mahke hue bistar kī har ik silvaT meñ
jūñhī kartīñ tirī narm uñgliyāñ mahsūs mujhe
miltā is gosh kā phir gosha-e-mānūs mujhe
kaan se tū mujhe hargiz na utārā kartī
tū kabhī merī judā.ī na gavārā kartī
yuuñ tirī qurbat-e-rañgīñ ke nashe meñ mad.hosh
umr bhar rahtā mirī jaañ maiñ tirā halqa-ba-gosh
kaash maiñ tere bun-e-gosh meñ bundā hotā
