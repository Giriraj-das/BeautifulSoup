kuchh dinoñ se qarīb-e-dil hai vo din
jab achānak usī jagah ik shakl
merī āñkhoñ meñ muskurā.ī thī

ek pal ke liye to ek vo shakl
jaane kyā kuchh thī jhuuT bhī sach bhī
shāyad ik bhuul shāyad ik pahchān

kuchh dinoñ se to jān-būjh ke ab
ye samajhne lagā huuñ maiñ hī to huuñ
jis kī ḳhātir ye aks ubhrā hai
kuchh dinoñ se to ab maiñ dānista
is gumāñ kā fareb khātā huuñ

roz ik shakl us dorāhe par
ab mirā intizār kartī hai
ek dīvār se lagī har sub.h
TikTikī bāñdhe nīm-ruḳh yaksū
ab mirā intizār kartī hai
maiñ guzartā huuñ mujh ko dekhtī hai
maiñ nahīñ dekhtā vo dekhtī hai
us ke chehre kī sāḳht sā.at-e-dīd
zard hoñToñ kī patriyāñ pītal
surḳh āñkhoñ kī TukḌiyāñ qurmuz
roġhnī dhuup meñ dhañste hue paañv
muntazir muntazir udaas udaas

ik yahī chehra ek pal ke liye
jaane kyā kuchh thā lekin ab to mujhe
apnī ye bhuul bhūltī hī nahīñ
ek din ye shabīh dekhī thī
kuchh dinoñ se qarīb-e-dil hai vo din
kuchh dinoñ se to bīt.te hue din
usī ik din meñ Dhalte jaate haiñ
din guzarte haiñ ab to yuuñ jaise
umr us din kā ek hissa hai
umr guzrī ye din nahīñ guzrā
jis taraf jā.ūñ jis taraf dekhūñ
mujh se ojhal bhī mire sāmne bhī
shakl ik Tiin ke varaq pe rahī
shakl ik dil ke chaukhaTe meñ rahī
