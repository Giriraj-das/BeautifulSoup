merī bachchī maiñ aa.uuñ na aa.uuñ
aane vaalā zamāna hai terā
tere nanhe se dil ko dukhoñ ne
maiñ ne maanā ki hai aaj gherā
aane vaalā zamāna hai terā

terī aashā kī bagiyā khilegī
chāñd kī tujh ko guḌiyā milegī
terī āñkhoñ meñ aañsū na hoñge
ḳhatm hogā sitam kā añdherā
aane vaalā zamāna hai terā

dard kī raat hai koī dam kī
TuuT jā.egī zanjīr ġham kī
muskurā.egī har aas terī
le ke aa.egā ḳhushiyāñ saverā
aane vaalā zamāna hai terā

sach kī rāhoñ meñ jo mar ga.e haiñ
fāsle muḳhtasar kar ga.e haiñ
dukh na jheleñge ham muñh chhupā ke
sukh na lūTegā koī luTerā
aane vaalā zamāna hai terā
