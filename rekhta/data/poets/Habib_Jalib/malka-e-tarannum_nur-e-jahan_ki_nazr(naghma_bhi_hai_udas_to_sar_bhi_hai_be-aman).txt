naġhma bhī hai udaas to sar bhī hai be-amāñ
rahne do kuchh to nuur añdheroñ ke darmiyāñ
ik umr jis ne chain diyā is jahān ko
lene do sukh kā saañs use bhī sar-e-jahāñ
tayyār kaun hai jo mujhe bāzuoñ meñ le
ik ye navā na ho to kaho jā.ūñ maiñ kahāñ
agle jahāñ se mujh ko yahī iḳhtilāf hai
ye sūrateñ ye giit sadā.eñ kahāñ vahāñ
ye hai azal se aur rahegā ye tā-abad
tum se na jal sakegā tarannum kā āshiyāñ
