ye kah rahā hai dil-e-be-qarār tez chalo
bahut udaas haiñ zanjīr o daar tez chalo
jo thak ga.e haiñ unheñ gard-e-rāh rahne do
kisī kā ab na karo intizār tez chalo
ḳhizāñ kī shaam kahāñ tak rahegī sāya-fagan
bahut qarīb hai sub.h-e-bahār tez chalo
tumhī se ḳhauf-zada haiñ zamīn o zar vaale
tumhī ho chashm-e-sitam-gar pe baar tez chalo
karo ḳhulūs o mohabbat ko rahnumā apnā
nahīñ durust diloñ meñ ġhubār tez chalo
bahut haiñ ham meñ yahāñ log guftugū-pesha
hai un kā sirf yahī kārobār tez chalo
ḳhirad kī sust-ravī se kise milī manzil
junūñ hī ab to karo iḳhtiyār tez chalo
