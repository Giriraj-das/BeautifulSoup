zulmat ko ziyā sarsar ko sabā bande ko ḳhudā kyā likhnā
patthar ko guhar dīvār ko dar kargas ko humā kyā likhnā
ik hashr bapā hai ghar meñ dam ghuTtā hai gumbad-e-be-dar meñ
ik shaḳhs ke hāthoñ muddat se rusvā hai vatan duniyā-bhar meñ
ai dīda-varo is zillat ko qismat kā likhā kyā likhnā
zulmat ko ziyā sarsar ko sabā bande ko ḳhudā kyā likhnā

ye ahl-e-hashm ye dārā-o-jam sab naqsh bar-āb haiñ ai hamdam
miT jā.eñge sab parvarda-e-shab ai ahl-e-vafā rah jā.eñge ham
ho jaañ kā ziyāñ par qātil ko ma.asūm-adā kyā likhnā
zulmat ko ziyā sarsar ko sabā bande ko ḳhudā kyā likhnā

logoñ pe hī ham ne jaañ vaarī kī ham ne hī unhī kī ġham-ḳhvārī
hote haiñ to hoñ ye haath qalam shā.er na baneñge darbārī
iblīs-numā insānoñ kī ai dost sanā kyā likhnā
zulmat ko ziyā sarsar ko sabā bande ko ḳhudā kyā likhnā

haq baat pe koḌe aur zindāñ bātil ke shikanje meñ hai ye jaañ
insāñ haiñ ki sahme baiThe haiñ ḳhuñḳhār darinde haiñ raqsāñ
is zulm-o-sitam ko lutf-o-karam is dukh ko davā kyā likhnā
zulmat ko ziyā sarsar ko sabā bande ko ḳhudā kyā likhnā

har shaam yahāñ shām-e-vīrāñ āseb-zada raste galiyāñ
jis shahr kī dhun meñ nikle the vo shahr dil-e-barbād kahāñ
sahrā ko chaman ban kar gulshan bādal ko ridā kyā likhnā
zulmat ko ziyā sarsar ko sabā bande ko ḳhudā kyā likhnā

ai mere vatan ke fankāro zulmat pe na apnā fan vaaro
ye mahl-sarāoñ ke baasī qātil haiñ sabhī apne yaaro
virse meñ hameñ ye ġham hai milā is ġham ko nayā kyā likhnā
zulmat ko ziyā sarsar ko sabā bande ko ḳhudā kyā likhnā
