salām ai dil-figār logo
salām ai ashk-bār logo

tumhī ne apnā vatan bachāyā
tumhī ne bātil kā sar jhukāyā
bujhā ke sham-e-hayāt apnī
vafā kī rāhoñ ko jagmagāyā
magar ye dil ro ke kah rahā hai
lahū tumhārā na rañg laayā

vahī hai shab kā hisār logo
salām ai ashk-bār logo

guloñ kī vaadī lahū lahū hai
fuġhāñ kī āvāz chār-sū hai
haiñ is qadar tishna-kām mai-kash
har ek lab par subū subū hai
nishān-e-manzil hai khoyā khoyā
luTā luTā shahr-e-ārzū hai

bujhe bujhe haiñ dayār logo
salām ai ashk-bār logo

tumhāre dam se harī zamīneñ
ḳhushī se dāman-bharī mashīneñ
haiñ us ke bā-vasf bhīgī bhīgī
tumhārī ashkoñ se āstīneñ
maiñ sochtā huuñ raheñgī kab tak
sitam ke aage jhukī jabīneñ

uThāo sar sogvār logo
salām ai ashk-bār logo
