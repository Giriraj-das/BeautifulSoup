das karoḌ insāno!
zindagī se begāno!
sirf chand logoñ ne
haq tumhārā chhīnā hai
ḳhaak aise jiine par
ye bhī koī jiinā hai
be-shu.ūr bhī tum ko
be-shu.ūr kahte haiñ
sochtā huuñ ye nādāñ
kis havā meñ rahte haiñ
aur ye qasīda-go
fikr hai yahī jin ko
haath meñ alam le kar
tum na uTh sako logo
kab talak ye ḳhāmoshī
chalte-phirte zindano
das karoḌ insāno!

ye mileñ ye jāgīreñ
kis kā ḳhuun piitī haiñ
barackoñ meñ ye faujeñ
kis ke bal pe jiitī haiñ
kis kī mehnatoñ kā phal
dāshtā.eñ khātī haiñ
jhoñpaḌoñ se rone kī
kyuuñ sadā.eñ aatī haiñ
jab shabāb par aa kar
khet lahlahātā hai
kis ke nain rote haiñ
kaun muskurātā hai
kaash tum kabhī samjho
kaash tum kabhī samjho
kaash tum kabhī jaano
das karoḌ insāno!
ilm-o-fan ke raste meñ
lāThiyoñ kī ye bāḌeñ
collegoñ ke laḌkoñ par
goliyoñ kī bauchhāḌeñ
ye kirā.e ke ġhunDe
yādgār-e-shab dekho
kis qadar bhayānak hai
zulm kā ye Dhab dekho
raqs-e-ātish-o-āhan
dekhte hī jāoge
dekhte hī jāoge
hosh meñ na aaoge
hosh meñ na aaoge
ai ḳhamosh tūfāno!
das karoḌ insāno!

saikḌoñ hasan nāsir
haiñ shikār nafrat ke
sub.h-o-shām luTte haiñ
qāfile mohabbat ke
jab se kaale bāġhoñ ne
aadmī ko gherā hai
mish.aleñ karo raushan
duur tak añdherā hai
mere des kī dhartī
pyaar ko tarastī hai
pattharoñ kī bārish hī
is pe kyuuñ barastī hai
mulk ko bachāo bhī
mulk ke nigahbāno
das karoḌ insāno!
bolne pe pābandī
sochne pe ta.azīreñ
paañv meñ ġhulāmī kī
aaj bhī haiñ zanjīreñ
aaj harf-e-āḳhir hai
baat chand logoñ kī
din hai chand logoñ kā
raat chand logoñ kī
uTh ke dard-mandoñ ke
sub.h-o-shām badlo bhī
jis meñ tum nahīñ shāmil
vo nizām badlo bhī
dostoñ ko pahchāno
dushmanoñ ko pahchāno
das karoḌ insāno!
