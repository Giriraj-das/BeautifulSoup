qaum kī behtarī kā chhoḌ ḳhayāl
fikr-e-ta.amīr-e-mulk dil se nikāl
terā parcham hai terā dast-e-savāl
be-zamīrī kā aur kyā ho ma.aal
ab qalam se izār-band hī Daal

tañg kar de ġharīb par ye zamīñ
ḳham hī rakh āstān-e-zar pe jabīñ
aib kā daur hai hunar kā nahīñ
aaj husn-e-kamāl ko hai zavāl
ab qalam se izār-band hī Daal

kyuuñ yahāñ sub.h-e-nau kī baat chale
kyuuñ sitam kī siyāh raat Dhale
sab barābar haiñ āsmāñ ke tale
sab ko raj.at-pasand kah kar Taal
ab qalam se izār-band hī Daal

naam se peshtar lagā ke amiir
har musalmān ko banā ke faqīr
qasr-o-aivāñ meñ ho qayām-pazīr
aur ḳhutboñ meñ de 'umar' kī misāl
ab qalam se izār-band hī Daal

āmariyyat kī ham-navā.ī meñ
terā ham-sar nahīñ ḳhudā.ī meñ
bādshāhoñ kī rahnumā.ī meñ
roz islām kā julūs nikāl
ab qalam se izār-band hī Daal

laakh hoñToñ pe dam hamārā ho
aur dil sub.h kā sitārā ho
sāmne maut kā nazārā ho
likh yahī Thiik hai marīz kā haal
ab qalam se izār-band hī Daal
