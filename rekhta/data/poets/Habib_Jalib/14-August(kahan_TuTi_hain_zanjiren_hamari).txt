kahāñ TuuTī haiñ zanjīreñ hamārī
kahāñ badlī haiñ taqrīreñ hamārī

vatan thā zehn meñ zindāñ nahīñ thā
chaman ḳhvāboñ kā yuuñ vīrāñ nahīñ thā

bahāroñ ne diye vo daaġh ham ko
nazar aatā hai maqtal baaġh ham ko

gharoñ ko chhoḌ kar jab ham chale the
hamāre dil meñ kyā kyā valvale the

ye sochā thā hamārā raaj hogā
sar-e-mehnat-kashāñ par taaj hogā

na lūTegā koī mehnat kisī kī
milegī sab ko daulat zindagī kī

na chāteñgī hamārā ḳhuuñ mashīneñ
baneñgī rashk-e-jannat ye zamīneñ

koī gauhar koī aadam na hogā
kisī ko rahzanoñ kā ġham na hogā

luTī har-gām par ummīd apnī
moharram ban ga.ī har iid apnī

musallat hai saroñ par raat ab tak
vahī hai sūrat-e-hālāt ab tak
