dil kī koñpal harī tere hone se hai
zindagī zindagī tere hone se hai

kisht-zāroñ meñ tū kār-ḳhānoñ meñ tū
in zamīnoñ meñ tū āsmānoñ meñ tū

sher meñ nasr meñ dāstānoñ meñ tū
shahr o sahrā meñ tū aur chaTānoñ meñ tū

husn-e-sūrat-garī tere hone se hai
zindagī zindagī tere hone se hai

tujh se hai āfrīnash numū irtiqā
tujh se haiñ qāfile rāste rahnumā

tū na hotī to kyā thā chaman kyā sabā
kaise kaTtā safar dard kā yaas kā

aas kī raushnī tere hone se hai
zindagī zindagī tere hone se hai

ḳhauf o nafrat kī har had miTāne nikal
aql-o-dānish kī sham.eñ jalāne nikal

zer-dastoñ kī himmat bañdhāne nikal
ham-ḳhayāl aur apne banāne nikal

ab kushā be-kasī tere hone se hai
zindagī zindagī tere hone se hai
