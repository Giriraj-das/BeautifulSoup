ai nizām-e-kohan ke farzando
ai shab-e-tār ke jigar-bando

ye shab-e-tār jāvedāñ to nahīñ
ye shab-e-tār jaane vaalī hai

tā-ba-kai tīrgī ke afsāne
sub.h-e-nau muskurāne vaalī hai

ai shab-e-tār ke jigar-gosho
ai sahr-dushmano sitam-gosho

sub.h kā āftāb chamkegā
TuuT jā.egā jahl kā jaadū

phail jā.egī in dayāroñ meñ
ilm-o-dānish kī raushnī har-sū

ai shab-e-tār ke nigahbāno
sham-e-ahd-e-ziyāñ ke parvāno

shahr-e-zulmāt ke sanā-ḳhvāno
shahr-e-zulmāt ko sabāt nahīñ

aur kuchh der sub.h par hañs lo
aur kuchh der koī baat nahīñ
