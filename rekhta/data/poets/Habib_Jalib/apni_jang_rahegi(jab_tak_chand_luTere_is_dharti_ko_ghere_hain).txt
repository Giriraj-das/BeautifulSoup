jab tak chand luTere is dhartī ko ghere haiñ
apnī jañg rahegī
ahl-e-havas ne jab tak apne daam bikhere haiñ
apnī jañg rahegī
maġhrib ke chehre par yaaro apne ḳhuun kī laalī hai
lekin ab us ke sūraj kī naav Dūbne vaalī hai
mashriq kī taqdīr meñ jab tak ġham ke añdhere haiñ
apnī jañg rahegī
zulm kahīñ bhī ho ham us kā sar ḳham karte jā.eñge
mahloñ meñ ab apne lahū ke diye na jalne pā.eñge
kuTiyāoñ se jab tak sub.hoñ ne muñh phere haiñ
apnī jañg rahegī
jaan liyā ai ahl-e-karam tum Tolī ho ayyāroñ kī
dast-e-nigar kyuuñ ban ke rahe ye bastī hai ḳhuddāroñ kī
Duube hue dukh-dard meñ jab tak sāñjh savere haiñ
apnī jañg rahegī
