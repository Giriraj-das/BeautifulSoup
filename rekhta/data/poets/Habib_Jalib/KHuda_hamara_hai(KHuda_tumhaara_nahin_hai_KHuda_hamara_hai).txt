ḳhudā tumhārā nahīñ hai ḳhudā hamārā hai
use zamīn pe ye zulm kab gavārā hai
lahū piyoge kahāñ tak hamārā dhanvāno
baḌhāo apnī dukāñ sīm-o-zar ke dīvāno
nishāñ kahīñ na rahegā tumhārā shaitāno
hameñ yaqīñ hai ki insān us ko pyārā hai
ḳhudā tumhārā nahīñ hai ḳhudā hamārā hai
use zamīn pe ye zulm kab gavārā hai

na.e shu.ūr kī hai raushnī nigāhoñ meñ
ik aag sī bhī hai ab apnī sard aahoñ meñ
khileñge phuul nazar ke sahar kī bāñhoñ meñ
dukhe diloñ ko isī aas kā sahārā hai
ḳhudā tumhārā nahīñ hai ḳhudā hamārā hai
use zamīn pe ye zulm kab gavārā hai
tilism-e-sāya-e-ḳhauf-o-harās toḌeñge
qadam baḌhā.eñge zanjīr-e-yās toḌeñge
kabhī kisī ke na ham dil kī aas toḌeñge
rahegā yaad jo ahd-e-sitam guzārā hai
use zamīn pe ye zulm kab gavārā hai
