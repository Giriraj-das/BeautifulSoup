goliyoñ se ye javāñ aag na bujh pā.egī
gas pheñkoge to kuchh aur bhī lahrā.egī

ye javāñ aag jo har shahr meñ jaag uTThī hai
tīrgī dekh ke is aag ko bhaag uTThī hai

kab talak is se bachāoge tum apne dāmāñ
ye javāñ aag jalā degī tumhāre aivāñ

ye javāñ ḳhuun bahāyā hai jo tum ne aksar
ye javāñ ḳhuun nikal aayā hai ban ke lashkar

ye javāñ ḳhuun siyah-rāt kā rahne degā
dukh meñ Duube hue hālāt na rahne degā

ye javāñ ḳhuun hai mahloñ pe lapaktā tūfāñ
us kī yalġhār se har ahl-e-sitam hai larzāñ

ye javāñ fikr tumheñ ḳhuun na piine degī
ġhāsibo ab na tumheñ chain se jiine degī

qātilo raah se haT jaao ki ham aate haiñ
apne hāthoñ meñ liye surḳh alam aate haiñ

toḌ degī ye javāñ fikr hisār-e-zindāñ
jaag uTThe haiñ mire des ke bekas insāñ
