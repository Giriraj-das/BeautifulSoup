bahut maiñ ne sunī hai aap kī taqrīr maulānā
magar badlī nahīñ ab tak mirī taqdīr maulānā
ḳhudārā shukr kī talqīn apne paas hī rakkheñ
ye lagtī hai mire siine pe ban kar tiir maulānā
nahīñ maiñ bol saktā jhuuT is darja DhiTā.ī se
yahī hai jurm merā aur yahī taqsīr maulānā
haqīqat kyā hai ye to aap jāneñ yā ḳhudā jaane
sunā hai jimmy-carter aap kā hai piir maulānā
zamīneñ hoñ vaDeroñ kī mashīneñ hoñ luTeroñ kī
ḳhudā ne likh ke dī hai ye tumheñ tahrīr maulānā
karoḌoñ kyuuñ nahīñ mil kar filistīñ ke liye laḌte
duā hī se faqat kaTtī nahīñ zanjīr maulānā
