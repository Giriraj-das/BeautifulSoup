giit kyā kyā likh gayā kyā kyā fasāne kah gayā
naam yūñhī to nahīñ us kā adab meñ rah gayā
ek tanhā.ī rahī us kī anīs-e-zindagī
kaun jaane kaise kaise dukh vo tanhā sah gayā
soz 'mīrā' kā milā jī ko to mīrā-jī banā
dil-nashīñ likkhe suḳhan aur dhaḌkanoñ meñ rah gayā
dard jitnā bhī use bedard duniyā se milā
shā.erī meñ Dhal gayā kuchh āñsuoñ meñ bah gayā
ik na.ī chhab se jiyā vo ik ajab Dhab se jiyā
aañkh uThā kar jis ne dekhā dekhtā hī rah gayā
us se aage koī bhī jaane nahīñ paayā abhī
naqsh ban ke rah gayā jo us kī rau meñ bah gayā
