diip jis kā mahallāt hī meñ jale
chand logoñ kī ḳhushiyoñ ko le kar chale
vo jo saa.e meñ har maslahat ke pale
aise dastūr ko sub.h-e-be-nūr ko
maiñ nahīñ māntā maiñ nahīñ jāntā

maiñ bhī ḳhā.if nahīñ taḳhta-e-dār se
maiñ bhī mansūr huuñ kah do aġhyār se
kyuuñ Darāte ho zindāñ kī dīvār se
zulm kī baat ko jahl kī raat ko
maiñ nahīñ māntā maiñ nahīñ jāntā

phuul shāḳhoñ pe khilne lage tum kaho
jaam rindoñ ko milne lage tum kaho
chaak sīnoñ ke silne lage tum kaho
is khule jhuuT ko zehn kī luuT ko
maiñ nahīñ māntā maiñ nahīñ jāntā

tum ne luuTā hai sadiyoñ hamārā sukūñ
ab na ham par chalegā tumhārā fusūñ
chārāgar dardmandoñ ke bante ho kyuuñ
tum nahīñ chārāgar koī maane magar
maiñ nahīñ māntā maiñ nahīñ jāntā
