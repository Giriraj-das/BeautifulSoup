din-bhar coffē-house meñ baiThe kuchh duble-patle naqqād
bahs yahī karte rahte haiñ sust adab kī hai raftār
sirf adab ke ġham meñ ġhaltāñ chalne phirne se lāchār
chehroñ se zāhir hotā hai jaise barsoñ ke bīmār
urdu-adab meñ Dhaa.ī haiñ shā.er 'mīr' o 'ġhālib' aadhā 'josh'
yā ik-ādh kisī kā misra yā 'iqbāl' ke chand ash.ār
yā phir nazm hai ik chūhe par hāmid-'madnī' kā shahkār
koī nahīñ hai achchhā shā.er koī nahīñ afsāna-nigār
'manTo' 'kirshn' 'nadīm' aur 'bedī' in meñ jaan to hai lekin
aib ye hai in ke hāthoñ meñ kund zabāñ kī hai talvār
'ālī' afsar 'inshā' baabū 'nāsir' 'mīr' ke bar-ḳhurdār
'faiz' ne jo ab tak likkhā hai kyā likkhā hai sab be-kār
un ko adab kī sehhat kā ġham mujh ko un kī sehhat kā
ye bechāre dukh ke maare jiine se haiñ kyuuñ be-zār
husn se vahshat ishq se nafrat apnī hī sūrat se pyaar
ḳhanda-e-gul par ek tabassum girya-e-shabnam se inkār
