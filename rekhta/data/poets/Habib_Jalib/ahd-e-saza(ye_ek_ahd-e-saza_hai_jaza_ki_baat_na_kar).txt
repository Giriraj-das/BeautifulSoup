ye ek ahd-e-sazā hai jazā kī baat na kar
duā se haath uThā rakh davā kī baat na kar
ḳhudā ke naam pe zālim nahīñ ye zulm ravā
mujhe jo chāhe sazā de ḳhudā kī baat na kar
hayāt ab to inhīñ mahbasoñ meñ guzregī
sitamgaroñ se koī iltijā kī baat na kar
unhī ke haath meñ patthar haiñ jin ko pyaar kiyā
ye dekh hashr hamārā vafā kī baat na kar
abhī to paa.ī hai maiñ ne rihā.ī rahzan se
bhaTak na jā.ūñ maiñ phir rahnumā kī baat na kar
bujhā diyā hai havā ne har ek dayā kā diyā
na DhūñD ahl-e-karam ko dayā kī baat na kar
nuzūl-e-habs huā hai falak se ai 'jālib'
ghuTā ghuTā hī sahī dam ghaTā kī baat na kar
