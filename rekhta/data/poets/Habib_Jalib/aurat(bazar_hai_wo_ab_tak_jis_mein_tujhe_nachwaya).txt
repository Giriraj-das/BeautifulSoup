bāzār hai vo ab tak jis meñ tujhe nachvāyā
dīvār hai vo ab tak jis meñ tujhe chunvāyā

dīvār ko aa toḌeñ bāzār ko aa Dhā.eñ
insāf kī ḳhātir ham saḌkoñ pe nikal aa.eñ
majbūr ke sar par hai shāhī kā vahī saayā
bāzār hai vo ab tak jis meñ tujhe nachvāyā

taqdīr ke qadmoñ par sar rakh ke paḌe rahnā
tā.īd-e-sitamgar hai chup rah ke sitam sahnā
haq jis ne nahīñ chhīnā haq us ne kahāñ paayā
bāzār hai vo ab tak jis meñ tujhe nachvāyā

kuTiyā meñ tirā pīchhā ġhurbat ne nahīñ chhoḌā
aur mahl-sarā meñ bhī zardār ne dil toḌā
uf tujh pe zamāne ne kyā kyā na sitam Dhāyā
bāzār hai vo ab tak jis meñ tujhe nachvāyā

tū aag meñ ai aurat zinda bhī jalī barsoñ
sāñche meñ har ik ġham ke chup-chāp Dhalī barsoñ
tujh ko kabhī jalvāyā tujh ko kabhī gaḌvāyā
bāzār hai vo ab tak jis meñ tujhe nachvāyā
