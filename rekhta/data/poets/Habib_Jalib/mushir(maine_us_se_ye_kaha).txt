maiñ ne us se ye kahā
ye jo das karoḌ haiñ
jahl kā nichoḌ haiñ
un kī fikr so ga.ī
har umiid kī kiran
zulmatoñ meñ kho ga.ī
ye ḳhabar durust hai
un kī maut ho ga.ī
be-shu.ūr log haiñ
zindagī kā rog haiñ
aur tere paas hai
un ke dard kī davā
maiñ ne us se ye kahā
tū ḳhudā kā nuur hai
aql hai shu.ūr hai
qaum tere saath hai
tere hī vajūd se
mulk kī najāt hai
tū hai mahr-e-sub.h-e-nau
tere ba.ad raat hai
bolte jo chand haiñ
sab ye shar-pasand haiñ
un kī khīñch le zabāñ
un kā ghoñT de galā
maiñ ne us se ye kahā
jin ko thā zabāñ pe naaz
chup haiñ vo zabāñ-darāz
chain hai samāj meñ
be-misāl farq hai
kal meñ aur aaj meñ
apne ḳharch par haiñ qaid
log tere raaj meñ
aadmī hai vo baḌā
dar pe jo rahe paḌā
jo panāh maañg le
us kī baḳhsh de ḳhatā

maiñ ne us se ye kahā
har vazīr har safīr
be-nazīr hai mushīr

vaah kyā javāb hai
tere zehn kī qasam
ḳhuub intiḳhāb hai
jāgtī hai afsarī
qaum mahv-e-ḳhvāb hai
ye tirā vazīr-ḳhāñ
de rahā hai jo bayāñ
paḌh ke un ko har koī
kah rahā hai marhabā

maiñ ne us se ye kahā

chiin apnā yaar hai
us pe jāñ-nisār hai
par vahāñ hai jo nizām
us taraf na jā.iyo
us ko duur se salām
das karoḌ ye gad.he
jin kā naam hai avaam
kyā baneñge hukmarāñ
tū ''yaqīñ'' hai ye ''gumāñ''
apnī to duā hai ye
sadr tū rahe sadā
maiñ ne us se ye kahā
