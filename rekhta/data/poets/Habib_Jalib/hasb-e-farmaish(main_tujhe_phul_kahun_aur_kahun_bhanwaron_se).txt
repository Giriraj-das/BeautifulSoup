maiñ tujhe phuul kahūñ aur kahūñ bhañvaroñ se
aao us phuul kā ras chuus ke nācho-jhūmo
maiñ tujhe sham.a kahūñ aur kahūñ parvāno
aao us sham.a ke hoñToñ ko ḳhushī se chūmo

maiñ tirī aañkh ko tashbīh duuñ maiḳhāne se
aur ḳhud zahr-e-judā.ī kā talabgār rahūñ
ġhair so.e tirī zulfoñ kī ghanī chhāñv meñ
aur maiñ chāñdnī rātoñ maiñ faqat sher kahūñ

mujh se ye tere qasīde na likhe jā.eñge
mujh se tere liye ye ġhazleñ na kahī jā.eñgī
yaad meñ terī maiñ sulgā na sakūñgā āñkheñ
saḳhtiyāñ dard kī mujh se na sahī jā.eñgī
shahr meñ aise musavvir haiñ jo sikkoñ ke evaz
husn meñ lailā-o-azrā se baḌhā deñge tujhe
tuul de kar tirī zulfoñ ko shab-e-ġham kī tarah
fan ke e.ajāz se nāgin sī banā deñge tujhe

tujh ko shahr kī zarūrat hai mohabbat kī mujhe
ai hasīna tirī manzil mirī manzil meñ nahīñ
naach ghar terī nigāhoñ meñ haiñ raqsāñ lekin
is ta.ayyush kī tamannā.eñ mire dil meñ nahīñ

dekh ke ġhair ke pahlū meñ tujhe raqs-kunāñ
bhiig jaatī hai mirī aañkh sarishk-e-ġham se
mujh ko barsoñ kī ġhulāmī kā ḳhayāl aatā hai
jis ne andāz-e-vafā chhīn liyā hai ham se

mujh ko bhañvrā na samajh mujh ko patañgā na samajh
mujh ko insān samajh merī sadāqat se na khel
terī tafrīh kā sāmāñ na banūñgā hargiz
merī duniyā hai yahī merī mohabbat se na khel
