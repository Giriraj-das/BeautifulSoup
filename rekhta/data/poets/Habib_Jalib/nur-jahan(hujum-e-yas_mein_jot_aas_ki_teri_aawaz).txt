hujūm-e-yās meñ jot aas kī tirī āvāz
ham ahl-e-dard kī hai zindagī tirī āvāz
laboñ pe khilte raheñ phuul sher-o-naġhma ke
fazā meñ rañg bikhere yūñhī tirī āvāz
dayār-e-dīda-o-dil meñ hai raushnī tujh se
hai chehra chāñd madhur chāñdnī tirī āvāz
ho naaz kyuuñ na muqaddar pe apne 'nūr-jahāñ'
tujhe qarīb se dekhā sunī tirī āvāz
na miT sakegā tirā naam rahtī duniyā tak
rahegī yūñhī sadā gūñjtī tirī āvāz
