tere liye meñ kyā kyā sadme sahtā huuñ
sañgīnoñ ke raaj meñ bhī sach kahtā huuñ
merī raah meñ maslahatoñ ke phuul bhī haiñ
terī ḳhātir kāñTe chuntā rahūñgā
tū aa.egā usī aas pe jhuum rahā hai dil
dekh ai mustaqbil
ik ik kar ke saare sāthī chhoḌ ga.e
mujh se mere rahbar bhī muñh moḌ ga.e
sochtā huuñ be-kār gila hai ġhairoñ kā
apne hī jab pyaar kā naatā toḌ ga.e
tere bhī dushman haiñ mere ḳhvāboñ ke qātil
dekh ai mustaqbil
jahāñ ke aage sar na jhukāyā maiñ ne kabhī
sifloñ ko apnā na banāyā maiñ ne kabhī
daulat aur ohdoñ ke bal par jo aiñThe
un logoñ ko muñh na lagāyā maiñ ne kabhī
maiñ ne chor kahā choroñ ko khul ke sar-e-mahfil
dekh ai mustaqbil
zulf kī baat kiye jaate haiñ
din ko yuuñ raat kiye jaate haiñ
chand aañsū haiñ unheñ bhī 'jālib'
nazar hālāt kiye jaate haiñ
