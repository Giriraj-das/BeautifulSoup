tū ki nā-vāqif-e-ādāb-e-shahanshāhī thī
raqs zanjīr pahan kar bhī kiyā jaatā hai
tujh ko inkār kī jur.at jo huī to kyūñkar
sāya-e-shāh meñ is tarah jiyā jaatā hai

ahl-e-sarvat kī ye tajvīz hai sarkash laḌkī
tujh ko darbār meñ koḌoñ se nachāyā jaa.e
nāchte nāchte ho jaa.e jo paa.el ḳhāmosh
phir na tā-zīst tujhe hosh meñ laayā jaa.e

log is manzar-e-jāñkāh ko jab dekheñge
aur baḌh jā.egā kuchh satvat-e-shāhī kā jalāl
tere anjām se har shaḳhs ko ibrat hogī
sar uThāne kā re.āyā ko na aa.egā ḳhayāl

tab-e-shāhāna pe jo log girāñ hote haiñ
haañ unheñ zahr bharā jaam diyā jaatā hai
tū ki nā-vāqif-e-ādāb-e-shahanshāhī thī
raqs zanjīr pahan kar bhī kiyā jaatā hai
