lāyal-pūr ik shahr hai jis meñ dil hai mirā ābād
dhaḌkan dhaḌkan saath rahegī us bastī kī yaad
mīThe boloñ kī vo nagrī gītoñ kā sansār
hañste-baste haa.e vo raste naġhma-rez dayār
vo galiyāñ vo phuul vo kaliyāñ rañg-bhare bāzār
maiñ ne un galiyoñ phūloñ kaliyoñ se kiyā hai pyaar
barg-e-āvāra meñ bikhrī hai jis kī rūdād
lāyal-pūr ik shahr hai jis meñ dil hai mirā ābād
koī nahīñ thā kaam mujhe phir bhī thā kitnā kaam
un galiyoñ meñ phirte rahnā din ko karnā shaam
ghar ghar mere sher ke charche ghar ghar meñ badnām
rātoñ ko dahlīzoñ pe hī kar lenā ārām
dukh sahne meñ chup rahne meñ dil thā kitnā shaad
lāyal-pūr ik shahr hai jis meñ dil hai mirā ābād
maiñ ne us nagrī rah kar kyā kyā giit likhe
jin ke kāran logoñ ke man meñ hai merī priit
ek lagan kī baat hai jīvan kaisī haar aur jiit
sab se mujh ko pyaar hai 'jālib' sab haiñ mere miit
daad to un kī yaad hai mujh ko bhuul gayā be-dād
lāyal puur ik shahr hai jis meñ dil hai mirā ābād
