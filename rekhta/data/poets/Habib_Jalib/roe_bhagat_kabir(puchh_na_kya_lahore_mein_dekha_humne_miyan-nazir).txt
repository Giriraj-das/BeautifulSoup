pūchh na kyā lahore meñ dekhā ham ne miyāñ-'nazīr'
pahneñ suiT añgrezī boleñ aur kahlā.eñ 'mīr'
chaudhariyoñ kī muTThī meñ hai shā.ir kī taqdīr
ro.e bhagat kabīr
ik-dūje ko jāhil samjheñ naT-khaT buddhīvān
metro meñ jo chaa.e pilā.e bas vo baap samān
sab se achchhā shā.ir vo hai jis kā yaar mudīr
ro.e bhagat kabīr
saḌkoñ par bhūke phirte haiñ shā.ir mausīqār
actorsoñ ke baap liye phirte haiñ motor-kār
film-nagar tak aa pahuñche haiñ sayyad piir faqīr
ro.e bhagat kabīr
lāl-dīn kī koThī dekhī rañg bhī jis kā laal
shahr meñ rah kar ḳhuub uḌaa.e dahqānoñ kā maal
aur kahe ajdād ne baḳhshī mujh ko ye jāgīr
ro.e bhagat kabīr
jis ko dekho leader hai aur se milo vakīl
kisī tarah bhartā hī nahīñ hai peT hai un kā jhiil
majbūran sunñā paḌtī hai un sab kī taqdīr
ro.e bhagat kabīr
mahfil se jo uTh kar jaa.e kahlā.e vo bor
apnī masjid kī tārīfeñ baaqī jūte-chor
apnā jhang bhalā hai pyāre jahāñ hamārī hiir
ro.e bhagat kabīr
