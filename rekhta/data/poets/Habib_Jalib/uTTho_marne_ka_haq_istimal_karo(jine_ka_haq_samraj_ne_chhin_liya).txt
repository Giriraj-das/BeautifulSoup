jiine kā haq sāmrāj ne chhīn liyā
uTTho marne kā haq istimāl karo
zillat ke jiine se marnā behtar hai
miT jaao yā qasr-e-sitam pāmāl karo

sāmrāj ke dost hamāre dushman haiñ
inhī se aañsū aa.heñ āñgan āñgan haiñ
inhī se qatl-e-ām huā āshāoñ kā
inhī se vīrāñ ummīdoñ kā gulshan hai

bhuuk nañg sab den inhī kī hai logo
bhuul ke bhī mat in se arz-e-hāl karo
jiine kā haq sāmrāj ne chhīn liyā
uTTho marne kā haq istimāl karo

sub.h-o-shām filistīñ meñ ḳhuuñ bahtā hai
sāya-e-marg meñ kab se insāñ rahtā hai
band karo ye bāvardī ġhunda-gardī
baat ye ab to ek zamāna kahtā hai

zulm ke hote amn kahāñ mumkin yaaro
ise miTā kar jag meñ amn bahāl karo
jiine kā haq sāmrāj ne chhīn liyā
uTTho marne kā haq istimāl karo
