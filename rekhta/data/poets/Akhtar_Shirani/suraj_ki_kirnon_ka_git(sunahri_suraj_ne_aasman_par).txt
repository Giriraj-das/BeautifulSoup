sunahrī sūraj ne āsmāñ par
kahā ki kyā bhejūñ maiñ zamīñ ko
ye raag thā kirnoñ kī zabāñ par
zamīñ pe jaane do tum hamīñ ko

taras gayā dhuup ko zamāna
haiñ kab se chhā.ī huī ghaTā.eñ
jo aaj kar do hameñ ravāna
zamīn par nuur jā bichhā.eñ

ghaTā ke pardoñ ko chaak kar deñ
zamīn par raushnī luTā.eñ
chaman ko kīchaḌ se paak kar deñ
daraḳhtoñ se kheleñ aur khilā.eñ

ye giit gaatī huī jahāñ meñ
chhamā-chham aa.eñ sunahrī kirneñ
har ek ghar meñ har ik makāñ meñ
machal ke chhā.eñ sunahrī kirneñ

jo bachche is vaqt so rahe haiñ
ye un ke bistar pe jhūmtī haiñ
vo chup haiñ behosh ho rahe haiñ
ye un kī āñkhoñ ko chūmtī haiñ

ye un ke gāloñ pe girtī haiñ
to gaal ho jaate haiñ sunahrī
ye un ke bāloñ pe girtī haiñ jab
to baal ho jaate haiñ sunahrī

rasīlī lai meñ sunā rahī haiñ
ki uTho jaag uTho pyāre bachcho
havā.eñ bhī giit gā rahī haiñ
ki aao ab khelo pyāre bachcho

bas uTh khaḌe ho hamārī ḳhātir
ye socho aa.e haiñ ham kahāñ se
aur is pe dekho tumhārī ḳhātir
ye tohfa laa.e haiñ āsmāñ se

ye tohfa tum jānte ho kyā hai
sunahrī sūraj kī raushnī hai
vo dekho sūraj chamak rahā hai
shafaq kī vaadī lahak rahī hai
