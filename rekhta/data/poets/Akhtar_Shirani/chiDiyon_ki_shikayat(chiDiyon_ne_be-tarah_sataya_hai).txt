chiḌiyoñ ne be-tarah satāyā hai
mere kamre ko ghar banāyā hai
chhat pe un ko jahāñ milī hai jagah
ik na ik ghoñsla banāyā hai
ain mere palañg ke uupar
hai jo hissa vo un ko bhāyā hai
taar bijlī kā hai jo chhat pe lagā
vo to mīrās hī meñ paayā hai
koī khūñTī ho taaq ho dar ho
un kī jāgīr meñ vo aayā hai
sar pe bīToñ kā meñh barastā hai
be-Dhab aisā ye abr chhāyā hai
takiya par mez par kitāboñ par
mohr kā sā nishāñ banāyā hai
hissa mujh ko bhī kuchh milā hai zarūr
jab chiḌā tinke le kar aayā hai
un kī chuuñ chuuñ kā raag sun kar dil
gaanā sunñe se tañg aayā hai
sab ke sar par ḳhudā kā hai saaya
mujh pe un ke paroñ kā saaya hai
is qadar biiT kartī haiñ kam-baḳht
naak meñ dam har ek kā aayā hai
sub.h se laḌ rahī haiñ aapas meñ
sar pe saarā makān uThāyā hai
paḌh nahīñ saktā likh nahīñ saktā
is qadar shor-o-ġhul machāyā hai
aisā mālūm hotā hai goyā
merā kamra nahīñ parāyā hai
