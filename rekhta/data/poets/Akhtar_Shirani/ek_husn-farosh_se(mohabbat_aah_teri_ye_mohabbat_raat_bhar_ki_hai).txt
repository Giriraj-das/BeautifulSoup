mohabbat aah terī ye mohabbat raat bhar kī hai
tirī rañgīn ḳhalvat kī latāfat raat bhar kī hai
tire shādāb hoñToñ kī ināyat raat bhar kī hai
tire mastāna bosoñ kī halāvat raat bhar kī hai
mah-e-raushan hai tū aur terī tal.at raat bhar kī hai
gul-e-shabbū hai tū aur terī nik.hat raat bhar kī hai
tū kyā jaane ki saudā-e-mohabbat kis ko kahte haiñ
mohabbat aur mohabbat kī latāfat kis ko kahte haiñ
ġham-e-hijrāñ hai kyā aur soz-e-ulfat kis ko kahte haiñ
junūñ hotā hai kaisā aur vahshat kis ko kahte haiñ
tū kyā jaane ġham-e-shab-hā-e-furqat kis ko kahte haiñ
tire iz.hār-e-ulfat kī fasāhat raat bhar kī hai
nigāh-e-mast se dil ko mire taḌpā rahī hai tū
ada-e-shauq se jazbāt ko bhaḌkā rahī hai tū
mujhe bachche kī sūrat naaz se phuslā rahī hai tū
khilaune de ke bosoñ ke mujhe bahlā rahī hai tū
magar nādān hai tū aah dhokā khā rahī hai tū
tirā rū-e-daraḳhshāñ hai ba-zāhir māhtāb-āsā
tire hoñToñ kī shādābī hai rañgat meñ sharāb-āsā
tire ruḳhsār kī mahtābiyāñ haiñ āftāb-āsā
magar in kī haqīqat hai habāb-āsā sarāb-āsā
ki ġhāze kī sabāhat us pe chhā.ī hai naqāb-āsā
aur is ġhāze kī bhī jhūTī sabāhat raat bhar kī hai
ye maanā terī ḳhalvat kī fazā rūh-e-gulistāñ hai
tirī ḳhalvat kā har fānūs ik mahtāb-e-larzāñ hai
tirā abreshmī bistar nahīñ ik ḳhvāb-e-ḳhandāñ hai
tirā jism āfat-e-dil terā siina āfat-e-jāñ hai
tū ik zinda sitāra hai jo tanhā.ī meñ tābāñ hai
magar kahte haiñ tāroñ kī hukūmat raat bhar kī hai
latāfat se haiñ ḳhālī tere kumhlā.e hue bose
tarāvat se haiñ ḳhālī tere murjhā.e hue bose
nazākat se haiñ ḳhālī tere ghabrā.e hue bose
haqīqat se haiñ ḳhālī tere sharmā.e hue bose
mohabbat se haiñ ḳhālī tere ghabrā.e hue bose
aur in bosoñ kī ye jhūTī halāvat raat bhar kī hai
tire zahrīle bose mujh ko jis dam yaad ā.eñge
mire hoñToñ pe kaale naag ban kar thartharā.eñge
pashemānī ke jazbe mujh ko dīvāna banā.eñge
mire inkār ko nafrat ke ḳhanjar gudgudā.eñge
mire dil kī ragoñ meñ ġham ke sho.ale tair jā.eñge
maiñ samjhā! aah samjhā! ye masarrat raat bhar kī hai
mujhe dīvāna karne kī masarrat be-ḳhabar kab tak
rahegī mere dil meñ terī ulfat kārgar kab tak
mujhe mas.hūr rakkhegā ye ishq-e-be-samar kab tak
haqīqat kī sahar āḳhir na hogī parda-dar kab tak
mujhe maġhlūb kar ke ḳhush hai tū zālim magar kab tak
tirī ye fat.h merī ye hazīmat raat bhar kī hai
