o des se aane vaalā hai batā
o des se aane vaale batā
kis haal meñ haiñ yārān-e-vatan
āvāra-e-ġhurbat ko bhī sunā
kis rañg meñ hai kan.ān-e-vatan
vo bāġh-e-vatan firdaus-e-vatan
vo sarv-e-vatan raihān-e-vatan
o des se aane vaale batā

o des se aane vaale batā
kyā ab bhī vahāñ ke bāġhoñ meñ
mastāna havā.eñ aatī haiñ
kyā ab bhī vahāñ ke parbat par
ghanghor ghaTā.eñ chhātī haiñ
kyā ab bhī vahāñ kī barkhā.eñ
vaise hī diloñ ko bhātī haiñ
o des se aane vaale batā

o des se aane vaale batā
kyā ab bhī vatan meñ vaise hī
sarmast nazāre hote haiñ
kyā ab bhī suhānī rātoñ ko
vo chāñd sitāre hote haiñ
ham khel jo khelā karte the
kyā ab vahī saare hote haiñ
o des se aane vaale batā

o des se aane vaale batā
kyā ab bhī shafaq ke sāyoñ meñ
din raat ke dāman milte haiñ
kyā ab bhī chaman meñ vaise hī
ḳhush-rañg shagūfe khilte haiñ
barsātī havā kī lahroñ se
bhīge hue paude hilte haiñ
o des se aane vaale batā

o des se aane vaale batā
shādāb-o-shagufta phūloñ se
ma.amūr haiñ gulzār ab ki nahīñ
bāzār meñ mālan laatī hai
phūloñ ke guñdhe haar ab ki nahīñ
aur shauq se TuuTe paḌte haiñ
nau-umr ḳharīdār ab ki nahīñ
o des se aane vaale batā

o des se aane vaale batā
kyā shaam paḌe galiyoñ meñ vahī
dilchasp añdherā hotā hai
aur saḌkoñ kī dhundlī sham.oñ par
sāyoñ kā baserā hotā hai
bāġhoñ kī ghanerī shāḳhoñ meñ
jis tarah saverā hotā hai
o des se aane vaale batā

o des se aane vaale batā
kyā ab bhī vahāñ vaisī hī javāñ
aur madh-bharī rāteñ hotī haiñ
kyā raat bhar ab bhī gītoñ kī
aur pyaar kī bāteñ hotī haiñ
vo husn ke jaadū chalte haiñ
vo ishq kī ghāteñ hotī haiñ
o des se aane vaale batā

o des se aane vaale batā
mīrāniyoñ ke āġhosh meñ hai
ābād vo bāzār ab ki nahīñ
talvāreñ baġhal meñ daabe hue
phirte haiñ trahdār ab ki nahīñ
aur bahliyoñ meñ se jhāñkte haiñ
turkān-e-siyah-kār ab ki nahīñ
o des se aane vaale batā

o des se aane vaale batā
kyā ab bhī mahakte mandir se
nāqūs kī āvāz aatī hai
kyā ab bhī muqaddas masjid par
mastāna azaañ tharrātī hai
aur shaam ke rañgīñ sāyoñ par
azmat kī jhalak chhā jaatī hai
o des se aane vaale batā

o des se aane vaalā batā
kyā ab bhī vahāñ ke panghaT par
panhāriyāñ paanī bhartī haiñ
añgḌā.ī kā naqsha ban ban kar
sab māthe pe gāgar dhartī haiñ
aur apne gharoñ ko jaate hue
hañstī huī चुहलें kartī haiñ
o des se aane vaale batā

o des se aane vaale batā
barsāt ke mausam ab bhī vahāñ
vaise hī suhāne hote haiñ
kyā ab bhī vahāñ ke bāġhoñ meñ
jhūle aur gaane hote haiñ
aur duur kahīñ kuchh dekhte hī
nau-umr dīvāne hote haiñ
o des se aane vaale batā

o des se aane vaale batā
kyā ab bhī pahāḌī choTiyoñ par
barsāt ke bādal chhāte haiñ
kyā ab bhī havā-e-sāhil ke
vo ras bhare jhoñke aate haiñ
aur sab se ūñchī Tīkrī par
log ab bhī tarāne gaate haiñ
o des se aane vaale batā

o des se aane vaale batā
kyā ab bhī pahāḌī ghāTiyoñ meñ
ghanghor ghaTā.eñ gūñjtī haiñ
sāhil ke ghanere peḌoñ meñ
barkhā kī havā.eñ gūñjtī haiñ
jheñgur ke tarāne jāgte haiñ
moroñ kī sadā.eñ gūñjtī haiñ
o des se aane vaale batā

o des se aane vaale batā
kyā ab bhī vahāñ meloñ meñ vahī
barsāt kā jauban hotā hai
phaile hue baḌ kī shāḳhoñ meñ
jhūloñ kā nasheman hotā hai
umDe hue bādal hote haiñ
chhāyā huā sāvan hotā hai
o des se aane vaale batā

o des se aane vaale batā
kyā shahr ke gird ab bhī hai ravāñ
dariyā-e-hasīñ lahrā.e hue
juuñ god meñ apne man ko liye
nāgin ho koī tharrā.e hue
yā nuur kī hañsulī huur kī gardan
meñ ho ayaañ bil khaa.e hue
o des se aane vaale batā

o des se aane vaale batā
kyā ab bhī fazā ke dāman meñ
barkhā ke samay lahrāte haiñ
kyā ab bhī kanār-e-dariyā par
tūfān ke jhoñke aate haiñ
kyā ab bhī añdherī rātoñ meñ
mallāh tarāne gaate haiñ
o des se aane vaale batā

o des se aane vaale batā
kyā ab bhī vahāñ barsāt ke din
bāġhoñ meñ bahāreñ aatī haiñ
ma.asūm o hasīñ doshīzā.eñ
barkhā ke tarāne gaatī haiñ
aur tītriyoñ kī tarah se rañgīñ
jhūloñ par lahrātī haiñ
o des se aane vaale batā

o des se aane vaale batā
kyā ab bhī ufuq ke siine par
shādāb ghaTā.eñ jhūmtī haiñ
dariyā ke kināre bāġhoñ meñ
mastāna havā.eñ jhūmtī haiñ
aur un ke nashīle jhoñkoñ se
ḳhāmosh fazā.eñ jhūmtī haiñ
o des se aane vaale batā

o des se aane vaale batā
kyā shaam ko ab bhī jaate haiñ
ahbāb kanār-e-dariyā par
vo peḌ ghanere ab bhī haiñ
shādāb kanār-e-dariyā par
aur pyaar se aa kar jhāñktā hai
mahtāb kanār-e-dariyā par
o des se aane vaale batā

o des se aane vaale batā
kyā aam ke ūñche peḌoñ par
ab bhī vo papīhe bolte haiñ
shāḳhoñ ke harīrī pardoñ meñ
naġhmoñ ke ḳhazāne gholte haiñ
sāvan ke rasīle gītoñ se
tālāb meñ amras gholte haiñ
o des se aane vaale batā

o des se aane vaale batā
kyā pahlī sī hai ma.asūm abhī
vo madrase kī shādāb fazā
kuchh bhūle hue din guzre haiñ
jis meñ vo misāl-e-ḳhvāb fazā
vo khel vo ham-sin vo maidāñ
vo ḳhvāb-gah-e-mahtāb fazā
o des se aane vaale batā

o des se aane vaale batā
kyā ab bhī kisī ke siine meñ
baaqī hai hamārī chaah batā
kyā yaad hameñ bhī kartā hai
ab yāroñ meñ koī aah batā
o des se aane vaale batā
lillāh batā lillāh batā
o des se aane vaale batā

o des se aane vaale batā
kyā ham ko vatan ke bāġhoñ kī
mastāna fazā.eñ bhuul ga.iiñ
barkhā kī bahāreñ bhuul ga.iiñ
sāvan kī ghaTā.eñ bhuul ga.iiñ
dariyā ke kināre bhuul ga.e
jañgal kī havā.eñ bhuul ga.iiñ
o des se aane vaale batā

o des se aane vaale batā
kyā gaañv meñ ab bhī vaisī hī
mastī-bharī rāteñ aatī haiñ
dehāt kī kamsin māh-vasheñ
tālāb kī jānib jaatī haiñ
aur chāñd kī saada raushnī meñ
rañgīn tarāne gaatī haiñ
o des se aane vaale batā

o des se aane vaale batā
kyā ab bhī gajar-dam charvāhe
revaḌ ko churāne jaate haiñ
aur shaam ke dhuñdle sāyoñ ke
hamrāh gharoñ ko aate haiñ
aur apnī rasīlī bāñsuriyoñ
meñ ishq ke naġhme gaate haiñ
o des se aane vaale batā

o des se aane vaale batā
kyā gaañv pe ab bhī sāvan meñ
barkhā kī bahāreñ chhātī haiñ
ma.asūm gharoñ se bhor-bhai.e
chakkī kī sadā.eñ aatī haiñ
aur yaad meñ apne maike kī
bichhḌī huī sakhiyāñ gaatī haiñ
o des se aane vaale batā

o des se aane vaale batā
dariyā kā vo ḳhvāb-ālūda sā ghaaT
aur us kī fazā.eñ kaisī haiñ
vo gaañv vo manzar vo tālāb
aur us kī havā.eñ kaisī haiñ
vo khet vo jañgal vo chiḌiyāñ
aur un kī sadā.eñ kaisī haiñ
o des se aane vaale batā

o des se aane vaale batā
kyā ab bhī purāne khañDaroñ par
tārīḳh kī ibrat taarī hai
annpūrnā ke ujḌe mandir par
māyūsī-o-hasrat taarī hai
sunsān gharoñ par chhāvnī ke
vīrānī o riqqat taarī hai
o des se aane vaale batā

o des se aane vaale batā
āḳhir meñ ye hasrat hai ki batā
vo ġhārat-e-īmāñ kaisī hai
bachpan meñ jo aafat Dhātī thī
vo āfat-e-daurāñ kaisī hai
ham donoñ the jis ke parvāne
vo sham-e-shabistāñ kaisī hai
o des se aane vaale batā

o des se aane vaale batā
marjāna thā jis kā naam batā
vo ġhuncha-dahan kis haal meñ hai
jis par the fidā tiflān-e-vatan
vo jān-e-vatan kis haal meñ hai
vo sarv-e-chaman vo rashk-e-saman
vo sīm-badan kis haal meñ hai
o des se aane vaale batā

o des se aane vaale batā
kyā ab bhī ruḳh-e-gulrang pe vo
jannat ke nazāre raushan haiñ
kyā ab bhī rasīlī āñkhoñ meñ
sāvan ke sitāre raushan haiñ
o des se aane vaale batā
o des se aane vaale batā
kyā ab bhī shahābī aariz par
gesū-e-siyah bil khāte haiñ
yā bahr-e-shafaq kī maujoñ par
do naag paḌe lahrāte haiñ
aur jin kī jhalak se sāvan kī
rātoñ ke sapne aate haiñ
o des se aane vaale batā

o des se aane vaale batā
ab nām-e-ḳhudā hogī vo javāñ
maike meñ hai yā sasurāl ga.ī
doshīza hai yā aafat meñ use
kam-baḳht javānī Daal ga.ī
ghar par hī rahī yā ghar se ga.ī
ḳhush-hāl rahī ḳhush-hāl ga.ī
o des se aane vaale batā
