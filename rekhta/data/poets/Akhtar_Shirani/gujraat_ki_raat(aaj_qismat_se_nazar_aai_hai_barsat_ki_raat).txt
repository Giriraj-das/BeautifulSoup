aaj qismat se nazar aa.ī hai barsāt kī raat
kyā bigaḌ jā.egā rah jaao yahīñ raat kī raat

un kī pā-bosī ko jaa.e to sabā kah denā
aaj tak yaad hai vo aap ke gujrāt kī raat

jis meñ salmā ke tasavvur ke haiñ taare raushan
merī āñkhoñ hai vo ālam-e-jazbāt kī raat

haa.e vo mast ghaTā haa.e vo salmā kī adā
aah vo rūd-e-chanāb aah vo gujrāt kī raat

mere siine meñ idhar zulf-e-muattar kā hujūm
aah vo zulf ki āvāra ḳharābāt kī raat

sat.h-e-doyā pe idhar nashshe meñ lahrā.ī huī
rañg laa.ī huī chhā.ī huī barsāt kī raat

uf vo soī huī khoī huī fitrat kī bahār
uf vo mahkī huī bahkī huī barsāt kī raat

phir vo armān ham-āġhoshī kā jazb-e-gustāḳh
aah vo raat vo salmā se mulāqāt kī raat

kyuuñ na un donoñ pe miTne kī ho hasrat aḳhtar
uf vo us raat kī baat aah vo us baat kī raat
