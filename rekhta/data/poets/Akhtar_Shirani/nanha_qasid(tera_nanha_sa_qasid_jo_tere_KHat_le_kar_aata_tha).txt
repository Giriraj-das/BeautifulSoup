tirā nanhā sā qāsid jo tire ḳhat le kar aatā thā
na thā ma.alūm use kis tarah ke paiġhām laatā thā
samajh saktā na thā vo ḳhat meñ kaise raaz pinhāñ haiñ
hurūf-e-sāda meñ kis hashr ke andāz pinhāñ haiñ
use kyā ilm in rañgīñ lifāfoñ meñ chhupā kyā hai
kisī mahvash kā in ke bhejne se mudda.ā kyā hai

magar mujh ko ḳhayāl aatā thā akasr us zamāne meñ
ki us kī hairat-e-tiflī hai kyuuñ gum us fasāne meñ
vo bā.īñ kam-sinī kyā ye na dil meñ sochtā hogā
ki baajī ne hamārī apne ḳhat meñ kyā likhā hogā
aur āḳhir vo usī ko naama likh kar bhejtī kyuuñ haiñ
kabhī bhejā to bhejā lekin akasr bhejtī kyuuñ haiñ

vo pahle se ziyāda bhaa.ī ko kyuuñ pyaar kartī haiñ
lifāfa de ke lutf-e-ḳhās kā iz.hār kartī haiñ
phir aaise ajnabī par us kī baajī mehrbāñ kyuuñ haiñ
agar haiñ bhī to ghar vāloñ se ye bāteñ nihāñ kyuuñ haiñ
aur us ke shubhe kī is se bhī to tā.īd hotī hai
chhupā kar ḳhat ko le jaane kī kyuuñ tākīd hotī hai?
ye nau-ḳhez ajnabī jaane kahāñ se akasr aatā hai
jab aatā hai to baajī kī tarah ḳhat likh ke laatā hai
azīzoñ kī tarah ye kyuuñ makāñ meñ aa nahīñ saktā
jab us se pūchhtā hai vo use samjhā nahīñ saktā
khilaune de kar us ko muskurā detā hai vo akasr
aur ik halkā sā thappaḌ bhī lagā detā hai vo akasr

tire qāsid ke ye afkār dil ko gudgudāte the
aur apne bholpan se mere jazboñ ko hañsāte the
nahīñ mauqūf inhī ayyām par jab bhī ḳhayāl aayā
tasavvur tere ba.ad us kā bhī naqsha sāmne laayā

magar aaj is tarah dekhā hai vo naqsh-e-hasīñ maiñ ne
ki rakh dī ḳhāk-e-hairat par mohabbat kī jabīñ maiñ ne
vahī nanhā sā qāsid naujavāñ ho kar milā mujh ko
zamāne ke taġhayyur ne pareshāñ kar diyā mujh ko

junūn-e-ibtidā-e-ishq ne karvaT sī lī dil meñ
pas-az muddat ye le ke aa ga.ī phir apne muhmal meñ
tire qāsid se milte vaqt mujh ko sharm aatī thī
magar us kī nigāhoñ meñ sharārat muskurātī thī

sharārat kā ye nazzāra mirī hairat kā sāmāñ thā
ki is parda ke andar terā rāz-e-ishq uryāñ thā
