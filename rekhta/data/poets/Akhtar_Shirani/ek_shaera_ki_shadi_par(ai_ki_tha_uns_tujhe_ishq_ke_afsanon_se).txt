ai ki thā uns tujhe ishq ke afsānoñ se
zindagānī tirī ābād thī rūmānoñ se
sher kī god meñ paltī thī javānī terī
tere sheroñ se ubaltī thī javānī terī
rashk-e-firdaus thā har husn bharā ḳhvāb tirā
ek pāmāl khilaunā thā ye mahtāb tirā
nik.hat-e-sher se mahkī huī rahtī thī sadā
nashshā-e-fikr meñ bahkī huī rahtī thī sadā
shirkat-e-ġhair se begāna the naġhme tere
ismat-e-hūr kā afsāna the naġhme tere
sher kī ḳhalvat-e-rañgīñ thī parī-ḳhāna tirā
mast ḳhvāboñ ke jazīroñ meñ thā kāshāna tirā
ġhā.eb-az-chashm thī jannat kī bahāroñ kī tarah
dast-e-insāñ se thī mahfūz sitāroñ kī tarah
sohbat-e-ġhair se ghabrātī thī tanhā.ī tirī
ā.īñe se bhī to sharmātī thī tanhā.ī tirī
sub.h kī tarah se doshīza thī hastī terī
bū-e-gul kī tarah pākīza thī hastī terī
naġhma-o-sher ke firdaus meñ tū rahtī thī
yaksar ilhām o tarannum thā jo tū kahtī thī
tere ash.ār the jannat kī bahāroñ ke hujūm
tere afkār the zarrīn sitāroñ ke hujūm
dard-e-sherī ke ta.assur se to maġhmūm thī tū
āsmāñ kā magar ik ġhuncha-e-ma.asūm thī tū
mauj-e-kausar kā chhalaktā huā paimāna thī
ġhair hoñToñ ke tasavvur se bhī begāna thī

ab gavārā huī kyuuñ ġhair kī sohbat tujh ko
kyuuñ pasand aa ga.ī nā-jins kī shirkat tujh ko
auj-e-taqdīs ko pastī kī adā bhā ga.ī kyuuñ
terī tanhā.ī kī jannat pe ḳhizāñ chhā ga.ī kyuuñ
sher o rūmān ke vo ḳhvāb kahāñ haiñ tere
vo nuqūsh-e-gul-o-mahtāb kahāñ haiñ tere
kaun sī turfa adā bhā ga.ī is duniyā meñ
ḳhuld ko chhoḌ ke kyuuñ aa ga.ī is duniyā meñ
ho ga.ī aam tū nūr-e-mah-e-tābāñ kī tarah
aah kyuuñ jal na bujhī sham-e-shabistāñ kī tarah
apnī doshīza bahāroñ ko na khonā thā kabhī
vo kalī thī tū jise phuul na honā thā kabhī
iffateñ miT ke javānī ko miTā jaatī haiñ
phuul kumhlāte haiñ kaliyāñ kahīñ kumhlātī haiñ
bulbul-e-mast-navā dasht meñ kyuuñ rahne lagī
naġhma-e-tar kī jagah marsiya kyuuñ kahne lagī
havas-ālūda huī paak javānī terī
ġhair kī raat hai ab aur kahānī terī
kis ko ma.alūm thā tū is qadar arzāñ hogī
zīnat-e-mahfil o pāmāl-e-shabistāñ hogī
jazb-e-iffat kā mayassar thā jo irfāñ tujh ko
kyuuñ na marġhūb huā sheva-e-jānāñ tujh ko
tīrgī hirs kī hūroñ ko bhī bahkā hī ga.ī
tere bistar pe bhī āḳhir ko shikan aa hī ga.ī
ab nahīñ tujh meñ vo hūroñ kī sī iffat baaqī
huur thī tujh meñ, ga.ii, rah ga.ī aurat baaqī
haañ vo aurat jise bachchoñ kā fasāna kahiye
barbat-e-nafs kā ik fuhsh tarāna kahiye
jis meñ hai zahr ufūnat kā vo paimāna kaheñ
ik gunāhoñ kā bhabhaktā huā mai-ḳhāna kaheñ
nauha-ḳhvāñ apnī javāñ maut kā hone de mujhe
muskurā tū magar is haal pe rone de mujhe
