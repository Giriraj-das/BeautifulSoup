mere pahlū meñ jo bah nikle tumhāre aañsū
ban ga.e shām-e-mohabbat ke sitāre aañsū
dekh saktā hai bhalā kaun ye paare aañsū
merī ā.ankhoñ meñ na aa jaa.eñ tumhāre aañsū
sham.a kā aks jhalaktā hai jo har aañsū meñ
ban ga.e bhīgī huī raat ke taare aañsū
meñh kī būñdoñ kī tarah ho ga.e saste kyuuñ aaj
motiyoñ se kahīñ mahñge the tumhāre aañsū
saaf iqrār-e-mohabbat ho zabāñ se kyūñkar
aañkh meñ aa ga.e yuuñ sharm ke maare aañsū
hijr abhī duur hai maiñ paas huuñ ai jān-e-vafā
kyuuñ hue jaate haiñ bechain tumhāre aañsū
sub.h-dam dekh na le koī ye bhīgā āñchal
merī chuġhlī kahīñ khā deñ na tumhāre aañsū
apne dāmān o garebāñ ko maiñ kyuuñ pesh karūñ
haiñ mire ishq kā in.aam tumhāre aañsū
dam-e-ruḳhsat hai qarīb ai ġham-e-furqat ḳhush ho
karne vaale haiñ judā.ī ke ishāre aañsū
sadqe us jān-e-mohabbat ke maiñ 'aḳhtar' jis ke
raat bhar bahte rahe shauq ke maare aañsū
