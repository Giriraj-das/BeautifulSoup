aayā sāvan kā mahīna nazar aayā jhūlā
dil ko bhāyā mirī āñkhoñ meñ samāyā jhūlā
saal bhar rah ke bahishtoñ kī fazā meñ mehmāñ
abr kī god meñ baiThā huā aayā jhūlā
cholī-dāman kā sā hai saath ghaTā kā is kā
is taraf aa.ī ghaTā us taraf aayā jhūlā
rut hai jhūle kī na kyoñ aaj ḳhudā.ī jhūle
nannhī kaliyoñ ko havāoñ ne jhulāyā jhūlā
peñg baḌhne lagī āñchal ko ghaTā ke chhūne
baaġh meñ sakhiyoñ ne is tarah jhulāyā jhūlā
jhūmtī aatī haiñ mastāna ghaTā.eñ kaisī
DhūñD kar hai inheñ kis des se laayā jhūlā
giit sun sun ke ghaTā.eñ bhī bahak uThī haiñ
mil ke sakhiyoñ ne kuchh is dhuum se gaayā jhūlā
phuul hilte haiñ idhar shāḳh lachaktī hai udhar
yā bahāroñ ko hai qudrat ne jhulāyā jhūlā
duur pardes meñ ham kis ko jhulā.eñ 'aḳhtar'
hasrat-o-yās kā paiġhām hai laayā jhūlā
