ai ishq kahīñ le chal is paap kī bastī se
nafrat-gah-e-ālam se la.anat-gah-e-hastī se
in nafs-parastoñ se is nafs-parastī se

duur aur kahīñ le chal!
ai ishq kahīñ le chal!

ham prem pujārī haiñ to prem kanhiyyā hai
to prem kanhiyyā hai ye prem kī nayyā hai
ye prem kī nayyā hai tū is kā khevayyā hai

kuchh fikr nahīñ le chal!
ai ishq kahīñ le chal!

be-rahm zamāne ko ab chhoḌ rahe haiñ ham
bedard azīzoñ se muñh moḌ rahe haiñ ham
jo aas ki thī vo bhī ab toḌ rahe haiñ ham

bas taab nahīñ le chal!
ai ishq kahīñ le chal!

ye jabr-kada āzād afkār kā dushman hai
armānoñ kā qātil hai ummīdoñ kā rahzan hai
jazbāt kā maqtal hai jazbāt kā madfan hai

chal yaañ se kahīñ le chal!
ai ishq kahīñ le chal!

aapas meñ chhal aur dhoke sansār kī rīteñ haiñ
is paap kī nagrī meñ ujḌī huī parteñ haiñ
yaañ nyāye kī hāreñ haiñ annyāye kī jīteñ haiñ

sukh chain nahīñ le chal!
ai ishq kahīñ le chal!

ik mazbah-e-jazbāt-o-afkār hai ye duniyā
ik maskan-e-ashrār-o-āzār hai ye duniyā
ik maqtal-e-ahrār-o-abrār hai ye duniyā

duur is se kahīñ le chal!
ai ishq kahīñ le chal!

ye dard bharī duniyā bastī hai gunāhoñ kī
dil-chāk umīdoñ kī saffāk nigāhoñ kī
zulmoñ kī jafāoñ kī aahoñ kī karāhoñ kī

haiñ ġham se hazīñ le chal!
ai ishq kahīñ le chal!

ā.ankhoñ meñ samā.ī hai ik ḳhvāb-numā duniyā
tāroñ kī tarah raushan mahtāb-numā diyā
jannat kī tarah rañgīñ shādāb-numā duniyā

lillāh vahīñ le chal!
ai ishq kahīñ le chal!

vo tiir ho sāgar kī rut chhā.ī ho phāgun kī
phūloñ se mahaktī ho purvā.ī ghane ban kī
yā aaTh pahar jis meñ jhaḌ badlī ho sāvan kī

jī bas meñ nahīñ le chal!
ai ishq kahīñ le chal!

qudarat ho himāyat par hamdard ho qismat bhī
'salmā' bhī ho pahlū meñ 'salmā' kī mohabbat bhī
har shai se farāġhat ho aur terī ināyat bhī

ai tifl-e-hasīñ le chal!
ai ishq kahīñ le chal!

ai ishq hameñ le chal ik nuur kī vaadī meñ
ik ḳhvāb kī duniyā meñ ik tuur kī vaadī meñ
hūroñ ke ḳhayālāt-e-masrūr kī vaadī meñ

tā ḳhuld-e-barīñ le chal!
ai ishq kahīñ le chal!

sansār ke us paar ik is tarah kī bastī ho
jo sadiyoñ se insāñ kī sūrat ko tarastī ho
aur jis ke nazāroñ par tanhā.ī barastī ho

yuuñ ho to vahīñ le chal!
ai ishq kahīñ le chal!

maġhrib kī havāoñ se āvāz sī aatī hai
aur ham ko samundar ke us paar bulātī hai
shāyad koī tanhā.ī kā des batātī hai

chal is ke qarīñ le chal!
ai ishq kahīñ le chal!

ik aisī fazā jis tak ġham kī na rasā.ī ho
duniyā kī havā jis meñ sadiyoñ se na aa.ī ho
ai ishq jahāñ tū ho aur terī ḳhudā.ī ho

ai ishq vahīñ le chal!
ai ishq kahīñ le chal!

ek aisī jagah jis meñ insān na baste hoñ
ye makr o jafā-pesha haivān na baste hoñ
insāñ kī qabā meñ ye shaitān na baste hoñ

to ḳhauf nahīñ le chal!
ai ishq kahīñ le chal!

barsāt kī matvālī ghanghor ghaTāoñ meñ
kohsār ke dāman kī mastāna havāoñ meñ
yā chāñdnī rātoñ kī shaffāf fazāoñ meñ

ai zohra-jabīñ le chal!
ai ishq kahīñ le chal!

in chāñd sitāroñ ke bikhre hue shahroñ meñ
in nuur kī kirnoñ kī Thahrī huī nahroñ meñ
Thahrī huī nahroñ meñ soī huī lahroñ meñ

ai ḳhizr-e-hasīñ le chal!
ai ishq kahīñ le chal!

ik aisī bahisht aa.iiñ vaadī meñ pahuñch jaa.eñ
jis meñ kabhī duniyā ke ġham dil ko na taḌpā.eñ
aur jis kī bahāroñ meñ jiine ke maze aa.eñ
le chal tū vahīñ le chal!
ai ishq kahīñ le chal!
