chhupā.ūñ kyuuñ na dil meñ ḳhātim-e-gauhar-nigār us kī
yahī le de ke mere paas hai ik yādgār us kī
ye tanhā.ī meñ mere lab tak aa kar muskurātī hai
aur apnī mālika kī tarah dil ko gudgudātī hai
qalam ke saath mere haath meñ har vaqt rahtī hai
aur us ke dast-e-rañgīñ ke fasāne mujh se kahtī hai
talā.ī uñgliyoñ kā jab mujhe qissa sunātī hai
tasavvur meñ sitāroñ ke se paikar khīñch laatī hai
mirī 'salmā' ko is ne shaad aur nāshād dekhā hai
gahe masrūr gaahe mā.il-e-fariyād dekhā hai
ise ma.alūm haiñ achchhī tarah betābiyāñ us kī
nahīñ poshīda is kī aañkh se be-ḳhvābiyāñ us kī
shab-e-tanhā.ī meñ is ne use bedār paayā hai
aur akasr dīda-e-sarshār ko ḳhūñ-bār paayā hai
ise ma.alūm hai vo kis tarah maġhmūm rahtī thī
kisī ke ġham meñ lutf-e-zīst se mahrūm rahtī thī
mirā ḳhat paḌh ke vo kis kis naaz se masrūr hotī thī
phir apnī bebasī par kis tarah ranjūr hotī thī
ye shāhid hai ki us kī shām-e-ġham kyūñkar guzartī thī
ye shāhid hai ki vo ro ro ke kyūñkar sub.h kartī thī
vo jab dil thaam letī thī hujūm-e-ġham se ghabrā kar
to ye kartī thī us kī ġham-gusārī dil ke paas aa kar
ise ma.alūm hai jo dard thā us paak siine meñ
basī haiñ us ke dil kī dhaḌkaneñ is ke nagīne meñ
pahuñchtī haiñ shuā.eñ is kī jis dam chashm-e-hairāñ tak
tasavvur mujh ko le uḌtā hai 'salmā' ke shabistāñ tak
jahāñ 'salmā' ke aur mere sivā hotā nahīñ koī
añgūThī khoī jaatī hai magar khotā nahīñ koī
