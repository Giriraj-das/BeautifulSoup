chal ai nasīm-e-sahrā rūh-o-ravān-e-sahrā
merā payām le jā sū-e-butān-e-sahrā
sahrā.ī mahvashoñ kī ḳhidmat meñ jā ke kahnā
bhūle nahīñ tumheñ ham ai duḳhtarān-e-sahrā
gar bas chale to aa.eñ aur dard-e-dil sunā.eñ
tum ko gale lagā.eñ ham phir miyān-e-sahrā
tum najd meñ pareshāñ shahroñ meñ ham haiñ hairāñ
allāh kī amaañ ho tum par butān-e-sahrā
tum is tarah ġhamoñ se behāl ho rahī ho
ham is taraf haiñ muztar dāman-kushān-e-sahrā
ham paas aa.eñ kyuuñ kar tum ko bulā.eñ kyuuñ kar
ye dukh miTā.eñ kyuuñ kar vāmāñdgān-e-sahrā
betāb haiñ alam se be-ḳhvāb ranj-o-ġham se
kyā pūchhtī ho ham se ai dil-barān-e-sahrā
tum yaad kar rahī ho bedād kar rahī ho
barbād kar rahī ho ai gul-ruḳhān-e-sahrā
ye kyā kahā ki tum ho rañgīniyoñ ke ḳhūgar
ġhamgīñ haiñ tum se baḌh kar ai ġham-kushān-e-sahrā
ye raat ye ghaTā.eñ ye shor ye havā.eñ
bichhḌe hue mileñge kyūñkar miyān-e-sahrā
shahroñ kī zindagī se ham tañg aa chuke haiñ
sahrā meñ phir bulā lo ai sakinān-e-sahrā
yād-e-sumūm ho yā sarsar ke tund tūfāñ
Darte nahīñ kisī se dil-dādgān-e-sahrā
ābādiyoñ meñ hāsil āzādiyāñ nahīñ haiñ
aa jaao tum hī uḌ kar o tā.irān-e-sahrā
sahrā kī vus.atoñ meñ ham ko na bhuul jaanā
o duḳhtarān-e-sahrā o āhuvān-e-sahrā
ai abr chup na rahnā merā fasāna kahnā
mil jaa.e gar kahīñ vo sarv-e-ravān-e-sahrā
dashtī kī dhun meñ saaqī ik naġhma-e-īrāqī
haañ phir sunā ba-yād-e-gul-chehargān-e-sahrā
āñkhoñ meñ bas rahā hai naqsh-e-butān-e-sahrā
o dāstāñ-sarā chheḌ ik dāstān-e-sahrā
mastāna jā rahā hai phir karvān-e-sahrā
haañ jhuum kar hudī-ḳhvāñ ik dāstān-e-sahrā
dehāt kī fazā.eñ āñkhoñ meñ phir rahī haiñ
dil meñ samā rahī hai yād-e-butān-e-sahrā
nazroñ pe chhā rahā hai vo chāñdnī kā manzar
sahrā meñ kheltī thiiñ jab hūryān-e-sahrā
vo chāñdnī kā mausam vo be-ḳhudī kā aalam
vo nuur kā samundar reg-e-ravān-e-sahrā
jalve mah-e-javāñ ke vo rañg-e-kārvāñ ke
vo naġhme sārbāñ ke raqsāñ miyān-e-sahrā
kyūñkar na yaad aa.eñ vo sīm-gūñ fazā.eñ
vo āsmān-e-sahrā māh-e-ravān-e-sahrā
vo kam-sinoñ ke gaane vo khel vo tarāne
be-fikrī ke fasāne vird-e-zabān-e-sahrā
khetoñ meñ ghūmte the har gul ko chūmte the
mastī meñ jhūmte the jab mai-kashān-e-sahrā
vo gaañv vo fazā.eñ vo fasl vo havā.eñ
vo khet vo ghaTā.eñ vo āsmān-e-sahrā
phir yaad aa rahī haiñ phir dil dukhā rahī haiñ
majnūñ banā rahī haiñ lailā-vashān-e-sahrā
rātoñ ko chhup ke aanā aur shāne ko hilānā
hai yaad vo jagānā ham ko miyān-e-sahrā
vo un kī shoḳh āñkheñ vo un kī saada nazreñ
be-ḳhud banā rahī haiñ doshīzgān-e-sahrā
vo ishq-pesha huuñ maiñ jis ke javān naġhme
gaatā hai chāñdnī meñ har naujavān-e-sahrā
ik badviyat kā āshiq sahrā.iyat se be-ḳhud
'aḳhtar' bhī apnī dhun meñ hai ik javān-e-sahrā
