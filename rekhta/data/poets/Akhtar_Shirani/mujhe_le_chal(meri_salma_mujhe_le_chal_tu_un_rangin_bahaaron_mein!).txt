mirī 'salmā' mujhe le chal tū un rañgīñ bahāroñ meñ!

jahāñ rañgīñ bahishteñ kheltī haiñ sabza-zāroñ meñ!
jahāñ hūroñ kī zulfeñ jhūmtī haiñ shāḳh-sāroñ meñ
jahāñ pariyoñ ke naġhme gūñjte haiñ kohsāroñ meñ
javānī kī bahāreñ tairtī haiñ ābshāroñ meñ
mirī 'salmā'! mujhe le chal tū un rañgīñ bahāroñ meñ

vo mastāna bahāreñ jin pe qurbāñ arz-e-jannat hai
jahāñ har zarra ik gahvāra-e-mauj-e-latāfat hai
jahāñ rañgat hī rañgat hai jahāñ nik.hat hī nik.hat hai
mohabbat hukmarāñ hai jin ke pākīza dayāroñ meñ!
mirī 'salmā' mujhe le chal tū un rañgīñ bahāroñ meñ!

vo doshīza fazā.eñ jannatoñ kā hai gumāñ jin par
chhiḌaktā hai mai-e-tasnīm-o-kausar āsmāñ jin par
luTātī hai sahāb-e-husn-o-tal.at kahkashāñ jin par
surūr o nuur o nik.hat baste haiñ jin ke sitāroñ meñ
mirī 'salmā'! mujhe le chal tū un rañgīñ bahāroñ meñ!

jahāñ shaam o sahar niilī ghaTā.eñ ghir ke aatī haiñ!
ufuq kī god meñ nīlam kī pariyāñ muskurātī haiñ!
fazāoñ meñ bahāreñ hī bahāreñ lahlahātī haiñ
jahāñ fitrat machaltī hai lahakte abr-pāroñ meñ!
mirī 'salmā'! mujhe le chal tū un rañgīñ bahāroñ meñ!

jahāñ chāroñ taraf bāġh-o-gulistāñ lahlahāte haiñ
shagufta vādiyoñ meñ jannatoñ ke ḳhvāb aate haiñ
jahāñ ma.asūm taa.ir ishq ke naġhme sunāte haiñ
aur un kā lahn-e-shīrīñ gūñjtā hai kohsāroñ meñ!
mirī 'salmā'! mujhe le chal tū un rañgīñ bahāroñ meñ!

hukūmat hai jahāñ sidq-o-safā o mehr-o-ulfat kī
nashāt-o-aish-o-ishrat kī surūr-o-lutf-o-rāhat kī
nasīm o anjum o gul kī navā o nuur o nik.hat kii!
mohabbat maujzan hai jin ke doshīza nazāroñ meñ
mirī 'salmā'! mujhe le chal tū un rañgīñ nazāroñ meñ!

jahāñ ābād ye nāpāk shahristāñ nahīñ hote
fasādī fitna-parvar aur zalīl insāñ nahīñ hote
ye insāñ haañ ye haivāñ bad-tar az-shaitāñ nahīñ hote
fasād-o-shar jahāñ sote haiñ ḳhvāboñ ke mazāroñ meñ!
mirī 'salmā'! mujhe le chal tū un rañgīñ nazāroñ meñ!

bahishtoñ kī latāfat hai jahāñ kī zindagānī meñ
maza aatā hai kausar kā jahāñ ke saada paanī meñ
ḳhudā.ī husn uryāñ hai jahāñ kī naujavānī meñ!
sadāqat karvaTeñ letī hai sāz-e-dil ke tāroñ meñ
mirī 'salmā'! mujhe le chal tū un rañgīñ nazāroñ meñ!

''hayāt-e-dā.imī'' likkhā huā hai jin ke aivāñ par
iram-zār-e-abad hai sāya-zan jin ke ḳhayābāñ par
davāmiyyat ke jalve chhā rahe haiñ bāġh-o-bustāñ par
guzar mumkin nahīñ hai maut kā jin ke nazāroñ meñ
mirī 'salmā'! mujhe le chal tū un rañgīñ nazāroñ meñ

mohabbat meñ jo ho jaatā hai pā.inda nahīñ martā!
sadāqat jis ko kar detī hai tābinda nahīñ martā!
hai jis meñ ishq raqsāñ vo dil-e-zinda nahīñ martā!
nava-e-''lā-fanā'' hai ruuh ke ḳhāmosh tāroñ meñ
mirī 'salmā'! mujhe le chal to un rañgīñ nazāroñ meñ!
