yārab rahe salāmat urdu zabāñ hamārī
har lafz par hai jis ke qurbān jaañ hamārī
misrī sī toltā hai shakkar sī gholtā hai
jo koī boltā hai mīThī zabāñ hamārī
hindū ho pārsī ho īsā.ī ho ki muslim
har ek kī zabāñ hai urdu zabāñ hamārī
duniyā kī boliyoñ se matlab nahīñ hameñ kuchh
urdu hai dil hamārā urdu hai jaañ hamārī
duniyā kī kul zabāneñ būḌhī sī ho chukī haiñ
lekin abhī javāñ hai urdu zabāñ hamārī
apnī zabān se hai izzat jahāñ meñ apnī
gar ho zabāñ na apnī izzat kahāñ hamārī
urdu kī god meñ ham pal kar baḌe hue haiñ
sau jaañ se ham ko pyārī urdu zabāñ hamārī
'āzād'-o-'mīr'-o-'ġhālib' ā.eñge yaad barsoñ
kartī hai naaz jin par urdu zabāñ hamārī
africa ho arab ho america ho ki europe
pahuñchī kahāñ nahīñ hai urdu zabāñ hamārī
miT jā.eñge ham miTne na deñge is ko
hai jān-o-dil se pyārī ham ko zabāñ hamārī
