ai ishq na chheḌ aa aa ke hameñ ham bhūle huoñ ko yaad na kar
pahle hī bahut nāshād haiñ ham tū aur hameñ nāshād na kar
qismat kā sitam hī kam nahīñ kuchh ye taaza sitam ījād na kar

yuuñ zulm na kar be-dād na kar
ai ishq hameñ barbād na kar

jis din se mile haiñ donoñ kā sab chain gayā ārām gayā
chehroñ se bahār-e-sub.h ga.ī ā.ankhoñ se faroġh-e-shām gayā
hāthoñ se ḳhushī kā jaam chhuTā hoñToñ se hañsī kā naam gayā

ġhamgīñ na banā nāshād na kar
ai ishq hameñ barbād na kar

ham rātoñ ko uTh kar rote haiñ ro ro ke duā.eñ karte haiñ
ā.ankhoñ meñ tasavvur dil meñ ḳhalish sar dhunte haiñ aa.heñ bharte haiñ
ai ishq ye kaisā rog lagā jiite haiñ na zālim marte haiñ

ye zulm tū ai jallād na kar
ai ishq hameñ barbād na kar

ye rog lagā hai jab se hameñ ranjīda huuñ maiñ bīmār hai vo
har vaqt tapish har vaqt ḳhalish be-ḳhvāb huuñ maiñ bedār hai vo
jiine pe idhar bezār huuñ maiñ marne pe udhar tayār hai vo

aur zabt kahe fariyād na kar
ai ishq hameñ barbād na kar

jis din se bañdhā hai dhyān tirā ghabrā.e hue se rahte haiñ
har vaqt tasavvur kar kar ke sharmā.e hue se rahte haiñ
kumhlā.e hue phūloñ kī tarah kumhlā.e hue se rahte haiñ

pāmāl na kar barbād na kar
ai ishq hameñ barbād na kar

bedard! zarā insāf to kar is umr meñ aur maġhmūm hai vo
phūloñ kī tarah nāzuk hai abhī tāroñ kī tarah ma.asūm hai vo
ye husn sitam! ye rañj ġhazab! majbūr huuñ maiñ mazlūm hai vo

mazlūm pe yuuñ be-dād na kar
ai ishq hameñ barbād na kar

ai ishq ḳhudārā dekh kahīñ vo shoḳh-e-hazīñ bad-nām na ho
vo māh-laqā bad-nām na ho vo zohra-jabīñ bad-nām na ho
nāmūs kā us ke paas rahe vo parda-nashīñ bad-nām na ho

us parda-nashīñ ko yaad na kar
ai ishq hameñ barbād na kar

ummīd kī jhūTī jannat ke rah rah ke na dikhlā ḳhvāb hameñ
ā.inda kī farzī ishrat ke va.adoñ se na kar betāb hameñ
kahtā hai zamāna jis ko ḳhushī aatī hai nazar kamyāb hameñ

chhoḌ aisī ḳhushī ko yaad na kar
ai ishq hameñ barbād na kar

kyā samjhe the aur tū kyā niklā ye soch ke hī hairān haiñ ham
hai pahle-pahal kā tajraba aur kam-umr haiñ ham anjān haiñ ham
ai ishq! ḳhudārā! rahm-o-karam ma.asūm haiñ ham nādān haiñ ham

nādān haiñ ham nāshād na kar
ai ishq hameñ barbād na kar

vo raaz hai ye ġham aah jise pā jaa.e koī to ḳhair nahīñ
ā.ankhoñ se jab aañsū bahte haiñ aa jaa.e koī to ḳhair nahīñ
zālim hai ye duniyā dil ko yahāñ bhā jaa.e koī to ḳhair nahīñ

hai zulm magar fariyād na kar
ai ishq hameñ barbād na kar

do din hī meñ ahd-e-tiflī ke ma.asūm zamāne bhuul ga.e
ā.ankhoñ se vo ḳhushiyāñ miT sī ga.iiñ lab ko vo tarāne bhuul ga.e
un paak bahishtī ḳhvāboñ ke dilchasp fasāne bhuul ga.e

in ḳhvāboñ sī yuuñ āzād na kar
ai ishq hameñ barbād na kar

us jān-e-hayā kā bas nahīñ kuchh be-bas hai parā.e bas meñ hai
be-dard diloñ ko kyā hai ḳhabar jo pyaar yahāñ aapas meñ hai
hai bebasī zahr aur pyaar hai ras ye zahr chhupā is ras meñ hai

kahtī hai hayā fariyād na kar
ai ishq hameñ barbād na kar

ā.ankhoñ ko ye kyā āzār huā har jazb-e-nihāñ par ro denā
āhañg-e-tarab par jhuk jaanā āvāz-e-fuġhāñ par ro denā
barbat kī sadā par ro denā mutrib ke bayāñ par ro denā

ehsās ko ġham buniyād na kar
ai ishq hameñ barbād na kar

har dam abadī rāhat kā samāñ dikhlā ke hameñ dil-gīr na kar
lillāh habāb-e-āb-e-ravāñ par naqsh-e-baqā tahrīr na kar
māyūsī ke ramte bādal par ummīd ke ghar ta.amīr na kar

ta.amīr na kar ābād na kar
ai ishq hameñ barbād na kar

jī chāhtā hai ik dūsre ko yuuñ aaTh pahar ham yaad kareñ
ā.ankhoñ meñ basā.eñ ḳhvāboñ ko aur dil meñ ḳhayāl ābād kareñ
ḳhalvat meñ bhī ho jalvat kā samāñ vahdat ko duī se shaad kareñ

ye ārzueñ ījād na kar
ai ishq hameñ barbād na kar

duniyā kā tamāshā dekh liyā ġhamgīn sī hai betāb sī hai
ummīd yahāñ ik vahm sī hai taskīn yahāñ ik ḳhvāb sī hai
duniyā meñ ḳhushī kā naam nahīñ duniyā meñ ḳhushī nāyāb sī hai

duniyā meñ ḳhushī ko yaad na kar
ai ishq hameñ barbād na kar
