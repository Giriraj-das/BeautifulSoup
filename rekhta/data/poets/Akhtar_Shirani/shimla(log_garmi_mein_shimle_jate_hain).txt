log garmī meñ shimle jaate haiñ
ThanDe mausam kā lutf uThāte haiñ
kitnī shaffāf hai fazā is kī
kis qadar saaf hai havā is kī
uudī uudī ghaTā.eñ chhātī haiñ
ThanDī ThanDī havā.eñ aatī haiñ
abhī bādal haiñ aur abhī hai dhuup
dekho qudrat ke ye anokhe ruup
gar safā.ī ke haal ko dekheñ
aap shimle kī mall ko dekheñ
kitnī suthrī hai har dukān yahāñ
kitnā achchhā hai har makān yahāñ
hoTaloñ kī nafāsateñ dekho
koThiyoñ kī imārateñ dekho
sabza vaadī meñ lahlahātā hai
phirne vāloñ kā jī lubhātā hai
ūñche peḌoñ kī hai bahār yahāñ
haiñ khaḌe chiil devdār yahāñ
haiñ bulandī pe har makān se ye
baat karte haiñ āsmān se ye
bādal itne qarīb hote haiñ
pyaar se muñh zamīñ kā dhote haiñ
rāsta gar kahīñ se paate haiñ
band kamroñ meñ bhī ghus aate haiñ
yuuñ to har manzar is kā pyārā hai
raat kā aur hī nazāra hai
jab hoñ bijlī ke qumqume raushan
dekho us vaqt shimle kā joban
qumqume kyā haiñ kuchh sitāre haiñ
āsmāñ ne yahāñ utāre haiñ
sho.ale se uḌte haiñ fazāoñ meñ
sham.eñ āvāra haiñ havāoñ meñ
