solan kī choTiyoñ se
jhanḌī hilā rahī hai
ġhusse meñ be-tahāshā
siiTī bajā rahī hai
dekho vo aa rahī hai
shimle kī rail-gāḌī
do enginoñ ke muñh se
sho.ale nikal rahe haiñ
do naag mil ke goyā
dozaḳh ugal rahe haiñ
āñkheñ dikhā rahī hai
shimle kī rail-gāḌī
sunsān ghāTiyoñ par
ūñchī pahāḌiyoñ meñ
pathrīlī choTiyoñ par
Tīloñ meñ jhāḌiyoñ meñ
lahrātī aa rahī hai
shimle kī rail-gāḌī
lohe kī ek nāgin
bal khā rahī ho jaise
aur ūñchī choTiyoñ par
lahrā rahī ho jaise
is tarah aa rahī hai
shimle kī rail-gāḌī
ban-bāsiyoñ ko kyā kyā
dil shaad kar rahī hai
sunsān jañgaloñ ko
ābād kar rahī hai
bastī basā rahī hai
shimle kī rail-gāḌī
niklī surañg se yuuñ
juuñ bil se naag nikle
chamkī sire pe jaise
bhaTTī se aag nikle
kyā gul khilā rahī hai
shimle kī rail-gāḌī
