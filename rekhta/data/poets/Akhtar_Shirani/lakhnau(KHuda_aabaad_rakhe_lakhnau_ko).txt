ḳhudā ābād rakhe lakhna.ū ko
hamesha shaad rakhe lakhna.ū ko
ye bastī ḳhūbsūrat hai hasīñ hai
kahīñ is shahar kā saanī nahīñ hai
hai baḌh kar ḳhuld se har baaġh is kā
amīnābād-o-qiasar-bāġh is kā
hai phūloñ kī mahak saarī fazā meñ
bahāreñ kheltī haiñ is havā meñ
ravāñ hai gomtī dilkash adā se
bahaltī hai tabī.at is fazā se
hai is kī shaam kī shohrat jahāñ meñ
nazīr is kī kahāñ hindostāñ meñ
nihāyat ḳhushnumā hai saarī bastī
avadh kī jaan hai ye pyārī bastī
bahut sī haiñ purānī yādgāreñ
purānī par suhānī yādgāreñ
hamāre mulk kī urdu zabāñ hai
zabāñ is shahar kī sī par kahāñ hai
bahut shusta zabāñ hai lakhna.ū kī
jo hai urdu vo jaañ hai lakhna.ū kī
