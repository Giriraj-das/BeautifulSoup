mirī pyārī annā merī annā jaanī
sunā de mujhe koī aisī kahānī
ki jis meñ paristān kā sā samāñ ho
zamīñ phuul kī chāñd kā āsmāñ ho
sitāre baraste hoñ jis kī fazā meñ
ho ḳhushbū kā tūfān jis kī havā meñ
jahāñ shahd-o-sharbat kī nahreñ ravāñ hoñ
jahāñ hiire yāqūt kī kashtiyāñ hoñ
aur un meñ koī giit gaatī hoñ pariyāñ
shuāoñ ke barbat bajātī hoñ pariyāñ
pahāḌ us meñ jitne hoñ saare tilā.ī
aur un ke suhāne nazāre tilā.ī
añdherā na ho naam ko bhī jahāñ meñ
ho ik chāñd raushan har ik sham.a-dāñ meñ
mahal ho har ik sañg-e-marmar kā jis meñ
har ik taaq ho la.al-o-gauhar kā jis meñ
na būḌhā ho koī na koī javāñ ho
faqat maiñ huuñ aur merī annā vahāñ ho
mire par hoñ uḌtā phirūñ maiñ havā meñ
hukūmat ho merī vahāñ kī fazā meñ
ġharaz merī annā mirī annā jaanī
sunā de mujhe koī aisī kahānī
