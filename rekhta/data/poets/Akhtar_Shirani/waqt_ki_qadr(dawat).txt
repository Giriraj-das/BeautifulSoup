dāvat
bahār bītne vaalī hai aa bhī jā salmā
chaman kī god meñ aa kar samā bhī jā salmā
kalī kalī meñ bahāreñ basā bhī jā salmā
mujhe junūñ kā sabaq phir paḌhā bhī jā salmā
bahār bītne vaalī hai aa bhī jā salmā

mileñge hashr meñ mat kah ye baar baar mujhe
ho kaise hashr ke va.ade pe e'tibār mujhe
ḳhudā ke dil pe nahīñ koī iḳhtiyār mujhe
ḳhudā ko maan yahīñ hashr uThā bhī jā salmā
bahār bītne vaalī hai aa bhī jā salmā

nashāt-e-umr ko ummīd par nisār na kar
visāl-e-sub.h-e-qayāmat kā intizār na kar
riyāz-e-ḳhuld kī bātoñ kā e'tibār na kar
fareb vāda-e-fardā miTā bhī jā salmā
bahār bītne vaalī hai aa bhī jā salmā

kise ḳhabar hai qayāmat meñ ham mileñ na mileñ
fazā-e-rauz-e-jannat meñ ham mileñ na mileñ
kashākash-e-abadiyyat meñ ham mileñ na mileñ
kashākash-e-abadiyyat bhulā bhī jā salmā
bahār bītne vaalī hai aa bhī jā salmā

gañvā na sog meñ apne shabāb kī rāteñ
nazar na ā.eñgī phir māhtāb kī rāteñ
ye nik.hatoñ kā hujūm aur ye ḳhvāb kī rāteñ
fazā meñ ḳhvāb-e-hasīñ ban ke chhā bhī jā salmā
bahār bītne vaalī hai aa bhī jā salmā

ḳhabar le jald ki umr-e-azīz faanī hai
sarā-e-dahr kī har chiiz ānī-jānī hai
ba-rañg-e-abr-e-ravāñ fasl-e-naujavānī hai
chhalakne vaalā hai sāġhar pilā bhī jā salmā
bahār bītne vaalī hai aa bhī jā salmā

kise ḳhabar ye ghaTā.eñ raheñ raheñ na raheñ
ye nik.hateñ ye havā.eñ raheñ raheñ na raheñ
ye mastiyāñ ye fazā.eñ raheñ raheñ na raheñ
sharāb-e-vasl kā sāġhar pilā bhī jā salmā
bahār bītne vaalī hai aa bhī jā salmā

sabāt-e-ahd zamāne meñ kisī ne paayā hai
zamāna rañg badalne ko rañg laayā hai
bahār-e-umr-e-ravāñ bādaloñ kā saayā hai
bahār-e-umr kī ḳhushiyāñ manā bhī jā salmā
bahār bītne vaalī hai aa bhī jā salmā

tire ḳhayāl ko dil meñ basā.e baiThe haiñ
ḳhudā.ī ho ki ḳhudā ho bhulā.e baiThe haiñ
surūr-e-ahd-e-javānī luTā.e baiThe haiñ
tū aa ke qadr-e-javānī sikhā bhī jā salmā
bahār bītne vaalī hai aa bhī jā salmā

ye fasl aur ye bahāreñ nazar na ā.eñgī phir
ye bādaloñ kī qatāreñ nazar na ā.eñgī phir
ye halkī halkī phuvāreñ nazar na ā.eñgī phir
sharāb-e-aish-e-masarrat luñDhā bhī jā salmā
bahār bītne vaalī hai aa bhī jā salmā

batā tū kyā ye nazāre ujaḌ na jā.eñge
ye naddiyāñ ye kināre ujaḌ na jā.eñge
ye chāñd aur ye kināre ujaḌ na jā.eñge
sitāra-vār shuā.eñ luTā bhī bhī jā salmā
bahār bītne vaalī hai aa bhī jā salmā

ġhamoñ pe kī haiñ fidā shādmāniyāñ ham ne
ḳhudā ke naam pe taj diiñ javāniyāñ ham ne
guzār dī haiñ yūñhī zindagāniyāñ ham ne
dam-e-aḳhīr tū ġham se chhuḌā bhī jā salmā
bahār bītne vaalī hai aa bhī jā salmā

fanā-nasīb haiñ ye sabza-zār ke manzar
ye kohsār dil-e-jūebār ke manzar
nazar na ā.eñge phir ye bahār ke manzar
abhī samāñ hai bahāreñ dikhā bhī jā salmā
bahār bītne vaalī hai aa bhī jā salmā

ḳhabar le jald ki bahkī huī bahār hai aaj
nashāt-e-ḳhuld se ma.amūr sabza-zār hai aaj
ajal pe bhī mirī hastī ko iḳhtiyār hai aaj
ġhurūr-e-ishq kī himmat baḌhā bhī jā salmā
bahār bītne vaalī hai aa bhī jā salmā

tū hukm de to sitāroñ ko chhīn lā.ūñ maiñ
falak se us ke nazāroñ ko chhīn lā.ūñ maiñ
iram kī mast bahāroñ ko chhīn lā.ūñ maiñ
ḳhudā.ī ko ye tamāshā dikhā bhī jā salmā
bahār bītne vaalī hai aa bhī jā salmā

tū sāmne ho to kaun-o-makāñ ko gum kar duuñ
ḳham-e-tarab meñ ḳham-e-āsmāñ ko gum kar duuñ
duī ho fard to donoñ jahāñ ko gum kar duuñ
ba-rañg-e-rūh badan meñ samā bhī jā salmā
bahār bītne vaalī hai aa bhī jā salmā
