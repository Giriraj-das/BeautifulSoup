ye saarī ḳhudā.ī hamāre liye hai
nahīñ hai parā.ī hamāre liye hai
ye saarī ḳhudā.ī hamāre liye hai
hameñ is ḳhudā.ī meñ hai kaam karnā
bahut kaam karnā baḌā naam karnā
ye saarī ḳhudā.ī hamāre liye hai
sikhāte haiñ ye shahar ābād honā
aur aapas meñ mil-jul ke dil-shād honā
ye saarī ḳhudā.ī hamāre liye hai
ye baaġh is liye haiñ ki phirne ko jaa.eñ
phaloñ aur phūloñ se ham lutf uThā.eñ
ye saarī ḳhudā.ī hamāre liye hai
khule madrase haiñ ki in meñ paḌheñ ham
taraqqī ke raste pe aage baḌheñ ham
ye saarī ḳhudā.ī hamāre liye hai
kiyā fat.h ham ne havā.ī fazā ko
havā.ī jahāzoñ se chīrā havā ko
ye saarī ḳhudā.ī hamāre liye hai
samundar pe bhī hai hukūmat hamārī
jahāzoñ meñ hai band tāqat hamārī
ye saarī ḳhudā.ī hamāre liye hai
hamīñ dam mashaqqat kā bharte haiñ jā kar
bayābān ābād karte haiñ jā kar
ye saarī ḳhudā.ī hamāre liye hai
bahut umreñ mehnat meñ barbād kī haiñ
ye raileñ tab insāñ ne ījād kī haiñ
ye saarī ḳhudā.ī hamāre liye hai
zamīñ is liye hai ki khetī kareñ ham
mashaqqat kareñ peT apnā bhareñ ham
ye saarī ḳhudā.ī hamāre liye hai
