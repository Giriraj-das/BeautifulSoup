faryādī-e-jafā-e-ayyām ho rahā huuñ
pāmāl-e-jaur-e-baḳht-e-nākām ho rahā huuñ
sargashta-e-ḳhayāl-e-anjām ho rahā huuñ
bastī kī laḌkiyoñ meñ badnām ho rahā huuñ
bad-nām ho rahā huuñ
salmā se dil lagā kar
bastī kī laḌkiyoñ meñ badnām ho rahā huuñ
salmā se dil lagā kar salmā se dil lagā kar
us hūr-vash ke ġham meñ duniyā-o-dīñ gañvā kar
hosh-o-havās kho kar sabr-o-sukūñ luTā kar
baiThe biThā.e dil meñ ġham kī ḳhalish basā kar
har chiiz ko bhulā kar
salmā se dil lagā kar
bastī kī laḌkiyoñ meñ badnām ho rahā huuñ
kahtī haiñ sab ye kis kī taḌpā ga.ī hai sūrat
salmā kī shāyad is ke man bhā ga.ī hai sūrat
aur us ke ġham meñ itnī murjhā ga.ī hai sūrat
murjhā ga.ī hai sūrat kumhlā ga.ī hai sūrat
sañvlā ga.ī hai sūrat
salmā se dil lagā kar
bastī kī laḌkiyoñ meñ badnām ho rahā huuñ
panghaT pe jab ki saarī hotī haiñ jam.a aa kar
gāgar ko apnī rakh kar, ghuñghaT uThā uThā kar
ye qissa chheḌtī haiñ mujh ko batā batā kar
salmā se bāteñ karte dekhā hai is ko jā kar
ham ne nazar bachā kar
salmā se dil lagā kar
bastī kī laḌkiyoñ meñ badnām ho rahā huuñ
rātoñ ko giit gaane jab mil kar aatī haiñ sab
tālāb ke kināre dhūmeñ machātī haiñ sab
jañgal kī chāñdnī meñ mañgal manātī haiñ sab
to mere aur salmā ke giit gaatī haiñ sab
aur hañstī jaatī haiñ sab
salmā se dil lagā kar
bastī kī laḌkiyoñ meñ badnām ho rahā huuñ
khetoñ se lauTtī haiñ jab din chhupe makāñ ko
tab rāste meñ bāham vo merī dāstāñ ko
dohrā ke chheḌtī haiñ salmā ko merī jaañ ko
aur vo hayā kī maarī sī letī hai zabāñ ko
ki chheḌe is bayāñ ko
salmā se dil lagā kar
bastī kī laḌkiyoñ meñ badnām ho rahā huuñ
kahtī hai rahm khā kar yuuñ ek māh-e-tal.at
ye shahrī naujavāñ thā kis darja ḳhūb-sūrat
āñkhoñ meñ bas rahī hai ab bhī vo pahlī rañgat
do din meñ aah kyā hai kyā ho ga.ī hai hālat
allāh terī qudarat
salmā se dil lagā kar
bastī kī laḌkiyoñ meñ badnām ho rahā huuñ
us sham.a-rū kā jab se parvāna ban gayā huuñ
bastī kī laḌkiyoñ meñ afsāna bin gayā huuñ
har māh-vash ke lab kā paimāna ban gayā huuñ
dīvāna ho rahā huuñ dīvāna ban gayā huuñ
dīvāna ban gayā huuñ
salmā se dil lagā kar
bastī kī laḌkiyoñ meñ badnām ho rahā huuñ
un kī zabāñ pe merī jitnī kahāniyāñ haiñ
kyā jāneñ ye ki dil kī sab mehrbāniyāñ haiñ
kam-sin haiñ be-ḳhabar haiñ uThtī javāniyāñ haiñ
kyā samjheñ ġham ke hāthoñ kyuuñ sar-girāniyāñ haiñ
kyuuñ ḳhūñ-fishāniyāñ haiñ
salmā se dil lagā kar
bastī kī laḌkiyoñ meñ badnām ho rahā huuñ
har ik ke rahm kā yuuñ iz.hār ho rahā hai
bechāre ko ye kaisā āzār ho rahā hai
dekhe to koī jaane bīmār ho rahā hai
kis darja zindagī se bezār ho rahā hai
nā-chār ho rahā hai
salmā se dil lagā kar
bastī kī laḌkiyoñ meñ badnām ho rahā huuñ
ik pūchhtī hai aa kar tum be-qarār kyuuñ ho
kuchh to hameñ batāo yuuñ dil-figār kyuuñ ho
kyā rog hai kaho to tum ashk-bār kyuuñ ho
dīvāne kyuuñ hue ho dīvāna vaar kyuuñ ho
bā-hāl-e-zār kyuuñ ho
salmā se dil lagā kar
bastī kī laḌkiyoñ meñ badnām ho rahā huuñ
jā.ūñ shikār ko gar bā-hamrahān-e-sahrā
khetoñ se ghūrtī haiñ yuuñ duḳhtarān-e-sahrā
bijlī kī raushnī ko jaise miyān-e-sahrā
tārīk shab meñ dekheñ kuchh āhuvān-e-sahrā
hairat kushān-e-sahrā
salmā se dil lagā kar
bastī kī laḌkiyoñ meñ badnām ho rahā huuñ
ik shoḳh chheḌtī hai is tarah paas aa kar
dekho vo jā rahī hai salmā nazar bachā kar
sharmā ke muskurā kar āñchal se muñh chhupā kar
jaao nā pīchhe pīchhe do bāteñ kar lo jā kar
khetoñ meñ chhup chhupā kar
salmā se dil lagā kar
bastī kī laḌkiyoñ meñ badnām ho rahā huuñ
goyā hameñ hasad se kuchh nāznīn nigāheñ
salmā kī bhā ga.ī haiñ kyuuñ dil-nashīñ nigāheñ
un se zyāda dilkash haiñ ye hasīñ nigāheñ
al-qissa ek dil hai sau ḳhashmagīñ nigāheñ
shauq āfrīñ nigāheñ
salmā se dil lagā kar
bastī kī laḌkiyoñ meñ badnām ho rahā huuñ
ik shoḳh taaza dārad sasurāl se ghar aa kar
sakhiyoñ se pūchhtī hai jis dam mujhe batā kar
ye kaun hai to zālim kahtī haiñ muskurā kar
tum is kā haal pūchho salmā ke dil se jā kar
ye giit use sunā kar
salmā se dil lagā kar
bastī kī laḌkiyoñ meñ badnām ho rahā huuñ
