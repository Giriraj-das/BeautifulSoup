muskurātī huī aatī hai ghaTā sāvan kī
jī lubhātī huī aatī hai ghaTā sāvan kī
giit koyal ke papīhoñ kī sadā mor kā shor
gungunātī huī aatī hai ghaTā sāvan kī
kyoñ na ham-joliyāñ gulzār meñ jhūlā jhūleñ
lahlahātī huī aatī hai ghaTā sāvan kī
kohsāroñ kā ḳhayābānoñ kā gulzāroñ kā
muñh dhulātī huī aatī hai ghaTā sāvan kī
mauj-e-nik.hat se ḳhudā.ī mahak uThī 'aḳhtar'
phuul uḌātī huī aatī hai ghaTā sāvan kī
