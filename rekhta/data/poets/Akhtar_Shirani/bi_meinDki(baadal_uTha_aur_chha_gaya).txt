bādal uThā aur chhā gayā
sāvan kā meñh barsā gayā
jañgal meñ jal-thal ho gayā
nahroñ meñ paanī aa gayā
aur aa ga.iiñ bī meñDkī
bachchoñ ne jab dekhā unheñ
sabze pe lapke gher kar
bī meñDkī ne jis ghaḌī
dekhā unheñ muñh pher kar
ghabrā ga.iiñ bī meñDkī
bhāgīñ kabhī uchhlīñ kabhī
dauḌīñ kabhī uchkīñ kabhī
lapkīñ kabhī kūdīñ kabhī
phāñdīñ kabhī phudkīñ kabhī
tañg aa ga.iiñ bī meñDkī
sabze ke andar chhup rahīñ
jab thak ga.iiñ uktā ga.iiñ
bachchoñ ke hāthoñ se magar
jātīñ kahāñ haath aa ga.iiñ
haath aa ga.iiñ bī meñDkī
murda banī thiiñ makr se
bachche ye samjhe mar ga.iiñ
tañg aa ke un ke zulm se
duniyā se rehlat kar ga.iiñ
kaam aa ga.iiñ bī meñDkī
pheñkā pakaḌ kar ek ne
bī meñDkī ko nahr meñ
bī meñDkī ne aap ko
bahtā jo paayā lahar meñ
lahrā ga.iiñ bī meñDkī
pyāsī jo thiiñ kuchh der se
seroñ hī paanī pī ga.iiñ
phir lapkīñ ḳhushkī kī taraf
bachchoñ ne dekhā jī ga.iiñ
aur aa ga.iiñ bī meñDkī
chupke se ik laḌkā baḌhā
aur haath maarā zor se
bī meñDkī kā sar lagā
patthar kī chubhtī kor se
murjhā ga.iiñ bī meñDkī
bī meñDkī meñ dam na thā
dekhā jo muTThī khol kar
bachchoñ ne chillā kar kahā
lo ab ke to sach-much safar
farmā ga.iiñ bī meñDkī
