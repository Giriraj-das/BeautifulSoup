kināre jhiil ke phirtā hai jugnū
kabhī uḌtā kabhī girtā hai jugnū
havā kī god meñ ik raushnī hai
ki nannhī sham.a koī uḌ rahī hai
sitāra sā chamaktā hai fazā meñ
sharāra uḌtā phirtā hai havā meñ
koī mahtāb sī chhoTī hai goyā
sitāre kī kiran TuuTī hai goyā
añdhere meñ sunahrī tītarī hai
ki sone kī koī nannhī parī hai
harī shāḳhoñ pe jugnū chhā ga.e haiñ
zamīñ par yā sitāre aa ga.e haiñ
munavvar saare baaġh aur ban haiñ in se
añdherī Dāliyāñ raushan haiñ in se
nahīñ ārām se sote magar ye
ki uḌte phirte haiñ yuuñ raat bhar ye
