nazr-e-vatan phir ai dil dīvāna chāhiye
phir har qadam pe sajda-e-shukrāna chāhiye
phir sar-zamīñ vatan kī hai nazroñ ke sāmne
phir lab pe ek nāra-e-mastāna chāhiye
bachpan kī yaad letī hai phir dil meñ chuTkiyāñ
phir be-ḳhudī ba-hujjat-e-tiflāna chāhiye
barsoñ ke ba.ad aa.e haiñ bāġh-e-vatan meñ ham
phir har kalī ko sajda-e-mastāna chāhiye
kohsār sabz-posh nazar aa.e duur se
phir lab pe chaar bait kā afsāna chāhiye
jis kūche meñ huiiñ kabhī rusvā.iyāñ nasīb
us kā tavāf bā-dil-e-dīvāna chāhiye
baḳhshā thā jis ne pahle-pahal dil ko dard-e-ishq
phir us ke dar pe sajda-e-shukrāna chāhiye
phir dil ko ho yaqīñ na kisī ke visāl kā
phir vāqi.a ba-sūrat-e-afsāna chāhiye
phir shauq se mileñge kisī gul-ezār se
phir lab pe shor-e-bulbul-e-mastāna chāhiye
jhūlā jhūlā.eñge kisī mast-e-shabāb ko
raqsāñ fazā meñ phir mai-o-mai-ḳhāna chāhiye
paa.e talab ko vādī-e-parvīñ hai nīm-gām
phir aarzū ko manzil-e-jānāna chāhiye
phir ḳhirman sukūñ ko haiñ darkār bijliyāñ
phir be-hijāb jalva-e-jānāna chāhiye
phir zauq-e-mai-kashī ko hai me.arāj kī talab
kausar kā baada chāñd kā paimāna chāhiye
phir shauq ban ke dil meñ dhaḌaktī hai zindagī
phir jumbish-e-tabassum-e-jānāna chāhiye
phir sīna-e-umīd meñ raqsāñ hai barq-e-tūr
phir pursish mazāq kalīmāna chāhiye
bālā-e-koh sāya-e-abr-e-bahār meñ
parvīn-o-māhtāb kā kāshāna chāhiye
phir us harīm-e-nūr ke āġhosh-e-nāz meñ
ik gul-kada ba-rañg-e-parī-ḳhāna chāhiye
phir abr-o-bāġh-o-nik.hat-o-gul ke hujūm meñ
sham.a o sarv o bāda-o-paimāna chāhiye
phir us kī chashm-e-mast pe gesū hoñ pur-fishāñ
phir abr-e-shām-gūñ sar-e-mai-ḳhāna chāhiye
phir chāñdnī meñ dāman-e-dariyā ye ai nadīm
raqs-e-sharāb-o-gardish-e-paimāna chāhiye
josh-e-tarab ne hashr sā dil meñ kiyā bapā
phir be-ḳhudī ko girya-e-mastāna chāhiye
'aḳhtar' vatan meñ aa ke khulā hai ye husn-e-rāz
is muḳhtasar sī umr meñ kyā kyā na chāhiye
