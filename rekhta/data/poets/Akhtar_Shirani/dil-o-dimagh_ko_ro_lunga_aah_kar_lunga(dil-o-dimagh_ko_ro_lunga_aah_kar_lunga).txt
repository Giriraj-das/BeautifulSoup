dil-o-dimāġh ko ro lūñgā aah kar lūñgā
tumhāre ishq meñ sab kuchh tabāh kar lūñgā
agar mujhe na milīñ tum tumhāre sar kī qasam
maiñ apnī saarī javānī tabāh kar lūñgā
mujhe jo dair-o-haram meñ kahīñ jagah na milī
tire ḳhayāl hī ko sajda-gāh kar lūñgā
jo tum se kar diyā mahrūm āsmāñ ne mujhe
maiñ apnī zindagī sarf-e-gunāh kar lūñgā
raqīb se bhī milūñgā tumhāre hukm pe maiñ
jo ab talak na kiyā thā ab aah kar lūñgā
tumhārī yaad meñ maiñ kaaT dūñgā hashr se din
tumhāre hijr meñ rāteñ siyāh kar lūñgā
savāb ke liye ho jo gunah vo ain savāb
ḳhudā ke naam pe bhī ik gunāh kar lūñgā
harīm-e-hazrat-e-salmā kī samt jaatā huuñ
huā na zabt to chupke se aah kar lūñgā
ye nau-bahār ye abrū, havā ye rañg sharāb
chalo jo ho so ho ab to gunāh kar lūñgā
kisī hasīne ke ma.asūm ishq meñ 'aḳhtar'
javānī kyā hai maiñ sab kuchh tabāh kar lūñgā
