us ne mere haath meñ bāñdhā
ujlā kañgan bele kā
pahle pyaar se thāmī kalā.ī
ba.ad is ke haule haule pahnāyā
gahnā phūloñ kā
phir jhuk kar haath ko chuum liyā
phuul to āḳhir phuul hī the
murjhā hī ga.e
lekin merī rāteñ un kī ḳhushbū se ab tak raushan haiñ
bāñhoñ par vo lams abhī tak taaza hai
shāḳh-e-sanobar par ik chāñd damaktā hai
phuul kā gahnā
prem kā kangan
pyaar kā bandhan
ab tak merī yaad ke haath se lipTā huā hai
