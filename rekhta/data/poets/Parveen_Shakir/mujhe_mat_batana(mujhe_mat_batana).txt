mujhe mat batānā
ki tum ne mujhe chhoḌne kā irāda kiyā thā
to kyuuñ
aur kis vaj.h se
abhī to tumhāre bichhaḌne kā dukh bhī nahīñ kam huā
abhī to maiñ
bātoñ ke va.adoñ ke shahr-e-tilismāt meñ
aañkh par ḳhush-gumānī kī paTTī liye
tum ko peḌoñ ke pīchhe daraḳhtoñ ke jhunD
aur dīvār kī pusht par DhūñDne meñ magan huuñ
kahīñ par tumhārī sadā aur kahīñ par tumhārī mahak
mujh pe hañsne meñ masrūf hai
abhī tak tumhārī hañsī se nabard-āzmā huuñ
aur is jañg meñ
merā hathiyār
apnī vafā par bharosa hai aur kuchh nahīñ
use kund karne kī koshish na karnā
mujhe mat batānā.....
