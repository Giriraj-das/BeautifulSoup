rut badlī to bhañvaroñ ne titlī se kahā
aaj se tum āzād ho
parvāzoñ kī saarī samteñ tumhāre naam huiiñ
jaao
jañgal kī maġhrūr havā ke saath uḌo
bādal ke hamrāh sitāre chhū aao
ḳhushbū ke baazū thāmo aur raqs karo
raqs karo
ki is mausam ke sūraj kī kirnoñ kā taaj tumhāre sar hai
lahrāo
ki in rātoñ kā chāñd tumhārī peshānī par apne haath se duā likhegā
gaao
in lamhoñ kī havā.eñ tum ko tumhāre gītoñ par sangīt deñgī
patte kaḌe bajā.eñge
aur phūloñ ke hāthoñ meñ daf hogā

titlī ma.asūmāna hairat se sarshār
siyah shāḳhoñ ke halqe se niklī
sadiyoñ ke jakḌe hue reshmī par phailā.e aur uḌne lagī
khulī fazā kā zā.iqa chakkhā
narm havā kā giit sunā
an-dekhe kohsāroñ kī qāmat naapī
raushniyoñ kā lams piyā
ḳhushbū ke har rang ko chhū kar dekhā
lekin rang havā aur ḳhushbū kā vijdān adhūrā thā
ki raqs kā mausam Thahar gayā
rut badlī
aur sūraj kī kirnoñ kā taaj pighalne lagā
chāñd ke haath duā ke harf hī bhuul ga.e
havā ke lab barfīle sumoñ meñ niile paḌ kar apnī sadā.eñ kho baiThe
pattoñ kī bāñhoñ ke sar be-rang hue
aur tanhā rah ga.e phūloñ ke haath
barf kī lahr ke hāthoñ titlī ko lauT aane kā paiġhām gayā
bhauñre shabnam kī zanjīreñ le kar dauḌe
aur bechain paroñ meñ an-chakhī parvāzoñ kī āshufta pyaas jalā dī
apne kaale nāḳhūnoñ se
titlī ke par noch ke bole
ahmaq laḌkī
ghar vāpas aa jaao
nāTak ḳhatm huā
ḳhvātīn kā ālamī saal
