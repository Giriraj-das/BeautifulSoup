khule pāniyoñ meñ ghirī laḌkiyāñ
narm lahroñ ke chhīñTe uḌātī huī
bāt-be-bāt hañstī huī
apne ḳhvāboñ ke shahzādoñ kā tazkira kar rahī thiiñ
jo ḳhāmosh thiiñ
un kī āñkhoñ meñ bhī muskurāhaT kī tahrīr thī
un ke hoñToñ ko bhī an-kahe ḳhvāb kā zā.iqa chūmtā thaa!
aane vaale na.e mausamoñ ke sabhī pairahan nīlmīñ ho chuke the!
duur sāhil pe baiThī huī ek nannhī sī bachchī
hamārī hañsī aur maujoñ ke āhañg se be-ḳhabar
ret se ek nanhā gharauñdā banāne meñ masrūf thī
aur maiñ sochtī thī
ḳhudā-yā! ye ham laḌkiyāñ
kachchī umroñ se hī ḳhvāb kyuuñ dekhnā chāhtī haiñ
ḳhvāb kī hukmarānī meñ kitnā tasalsul rahā hai!
