dil-āzārī bhī ik fan hai
aur kuchh log to
saarī zindagī isī kī roTī khāte haiñ
chāhe un kā burj koī ho
aqrab hī lagte haiñ
tīsre darje ke piile aḳhbāroñ par ye
apnī yarqānī sochoñ se
aur bhī zardī malte rahte haiñ
maalā baarī cabin hoñ yā pāñch sitāra hotel
kahīñ bhī qai karne se baaz nahīñ aate
uupar se is amal ko
fiqre-bāzī kahte haiñ
jis kā pahlā nishāna umūman
bill ko adā karne vaalā sāthī hotā hai!

apne apne kuñveñ ko bahr-e-āzam kahne aur samajhne vaale
ye nanhe meñDak
har hāthī ko dekh ke phūlne lage haiñ
aur jab phaTne vaale hoñ to
hāthī kī āñkhoñ par phabtī kasne lage haiñ

kavve bhī anDe khāne ke shauq ko apne
fāḳhta ke ghar jā kar puurā karte haiñ
lekin ye vo saañp haiñ jo ki
apne bachche
ḳhud hī chaT kar jaate haiñ
kabhī kabhī maiñ sochtī huuñ ki
sāñpoñ kī ye ḳhaslat
mālik-e-jiñn-o-ins kii, insānoñ ke haq meñ
kaisī be-pāyāñ rahmat hai!
