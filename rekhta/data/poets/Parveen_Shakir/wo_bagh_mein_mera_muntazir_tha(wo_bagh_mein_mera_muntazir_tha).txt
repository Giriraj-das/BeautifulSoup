vo baaġh meñ merā muntazir thā
aur chāñd tulūa ho rahā thā
zulf-e-shab-e-vasl khul rahī thī
ḳhushbū sāñsoñ meñ ghul rahī thī
aa.ī thī maiñ apne pī se milne
jaise koī gul havā se khilne
ik umr ke ba.ad maiñ hañsī thī
ḳhud par kitnī tavajjoh dī thii!

pahnā gahrā basantī joḌā
aur itr-e-suhāg meñ basāyā
ā.īne meñ ḳhud ko phir ka.ī baar
us kī nazroñ se maiñ ne dekhā
sandal se chamak rahā thā māthā
chandan se badan mahak rahā thā
hoñToñ pe bahut sharīr laalī
gāloñ pe gulāl kheltā thā

bāloñ meñ piro.e itne motī
tāroñ kā gumān ho rahā thā
afshāñ kī lakīr maañg meñ thī
kājal āñkhoñ meñ hañs rahā thā
kānoñ meñ machal rahī thī baalī
bāñhoñ se lipaT rahā thā gajrā
aur saare badan se phūTtā thā
us ke liye giit jo likhā thaa!

hāthoñ meñ liye diye kī thālī
us ke qadmoñ meñ jā ke baiThī
aa.ī thī ki aartī utārūñ
saare jīvan ko daan kar duuñ!

dekhā mire devtā ne mujh ko
ba.ad is ke zarā sā muskurāyā
phir mere sunahre thaal par haath
rakkhā bhī to ik diyā uThāyā
aur merī tamām zindagī se
māñgī bhī to ek shaam māñgī
