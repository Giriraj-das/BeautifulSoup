aaj kī shab to kisī taur guzar jā.egī
raat gahrī hai magar chāñd chamaktā hai abhī
mere māthe pe tirā pyaar damaktā hai abhī
merī sāñsoñ meñ tirā lams mahaktā hai abhī
mere siine meñ tirā naam dhaḌaktā hai abhī
ziist karne ko mire paas bahut kuchh hai abhī

terī āvāz kā jaadū hai abhī mere liye
tere malbūs kī ḳhushbū hai abhī mere liye
terī bāñheñ tirā pahlū hai abhī mere liye
sab se baḌh kar mirī jaañ tū hai abhī mere liye
ziist karne ko mire paas bahut kuchh hai abhī
aaj kī shab to kisī taur guzar jā.egī!
aaj ke ba.ad magar rañg-e-vafā kyā hogā
ishq hairāñ hai sar-e-shahr-e-sabā kyā hogā
mere qātil tirā andāz-e-jafā kyā hogā!

aaj kī shab to bahut kuchh hai magar kal ke liye
ek andesha-e-be-nām hai aur kuchh bhī nahīñ
dekhnā ye hai ki kal tujh se mulāqāt ke ba.ad
rañg-e-ummīd khilegā ki bikhar jā.egā
vaqt parvāz karegā ki Thahar jā.egā
jiit ho jā.egī yā khel bigaḌ jā.egā
ḳhvāb kā shahr rahegā ki ujaḌ jā.egā
