musāhib-e-shāh se kaho ki
faqīh-e-āzam bhī aaj tasdīq kar ga.e haiñ
ki fasl phir se gunāhgāroñ kī pak ga.ī hai
huzūr kī jumbish-e-nazar ke
tamām jallād muntazir haiñ
ki kaun sī had janāb jaarī kareñ
to tāmīl-e-bandagī ho
kahāñ pe sar aur kahāñ pe dastār utārnā ahsan-ul-amal hai
kahāñ pe hāthoñ kahāñ zabānoñ ko qat.a kījiye
kahāñ pe darvāza rizq kā band karnā hogā
kahāñ pe āsā.ishoñ kī bhūkoñ ko maar diije
kahāñ baTegī luaan kī chhūT
aur kahāñ par
rajm ke ahkām jaarī hoñge
kahāñ pe nau saala bachchiyāñ chahal saala mardoñ ke saath
sañgīn meñ pirone kā hukm hogā
kahāñ pe iqbālī mulzimoñ ko
kisī tarah shak kā fā.eda ho

kahāñ pe māsūm daar par khīñchnā paḌegā
huzūr ahkām jo bhī jaarī kareñge
faqat iltijā ye hogī
ki apne irshād-e-āliya ko
zabānī rakheñ
vagarna
qānūnī uljhaneñ haiñ!
