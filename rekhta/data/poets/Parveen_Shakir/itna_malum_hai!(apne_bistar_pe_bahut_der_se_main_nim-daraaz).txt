apne bistar pe bahut der se maiñ nīm-darāz
sochtī thī ki vo is vaqt kahāñ par hogā
maiñ yahāñ huuñ magar us kūcha-e-rañg-o-bū meñ
roz kī tarah se vo aaj bhī aayā hogā
aur jab us ne vahāñ mujh ko na paayā hogā!?

aap ko ilm hai vo aaj nahīñ aa.ī haiñ?
merī har dost se us ne yahī pūchhā hogā
kyuuñ nahīñ aa.ī vo kyā baat huī hai āḳhir
ḳhud se is baat pe sau baar vo uljhā hogā
kal vo aa.egī to maiñ us se nahīñ bolūñgā
aap hī aap ka.ī baar vo rūThā hogā
vo nahīñ hai to bulandī kā safar kitnā kaThin
sīḌhiyāñ chaḌhte hue us ne ye sochā hogā
rāhdārī meñ hare lawn meñ phūloñ ke qarīb
us ne har samt mujhe aan ke DhūñDā hogā

naam bhūle se jo merā kahīñ aayā hogā
ġhair-mahsūs tarīqe se vo chauñkā hogā
ek jumle ko ka.ī baar sunāyā hogā
baat karte hue sau baar vo bhūlā hogā
ye jo laḌkī na.ī aa.ī hai kahīñ vo to nahīñ
us ne har chehra yahī soch ke dekhā hogā
jān-e-mahfil hai magar aaj faqat mere baġhair
haa.e kis darja vahī bazm meñ tanhā hogā
kabhī sannāToñ se vahshat jo huī hogī use
us ne be-sāḳhta phir mujh ko pukārā hogā
chalte chalte koī mānūs sī aahaT pā kar
dostoñ ko bhī kis uzr se rokā hogā
yaad kar ke mujhe nam ho ga.ī hoñgī palkeñ
''āñkh meñ paḌ gayā kuchh'' kah ke ye Taalā hogā
aur ghabrā ke kitāboñ meñ jo lī hogī panāh
har satar meñ mirā chehra ubhar aayā hogā
jab milī hogī use merī alālat kī ḳhabar
us ne āhista se dīvār ko thāmā hogā
soch kar ye ki bahal jaa.e pareshānī-e-dil
yūñhī be-vaj.h kisī shaḳhs ko rokā hogā!

ittifāqan mujhe us shaam mirī dost milī
maiñ ne pūchhā ki suno aa.e the vo? kaise the?
mujh ko pūchhā thā mujhe DhūñDā thā chāroñ jānib?
us ne ik lamhe ko dekhā mujhe aur phir hañs dī
is hañsī meñ to vo talḳhī thī ki is se aage
kyā kahā us ne mujhe yaad nahīñ hai lekin
itnā ma.alūm hai ḳhvāboñ kā bharam TuuT gayā!
