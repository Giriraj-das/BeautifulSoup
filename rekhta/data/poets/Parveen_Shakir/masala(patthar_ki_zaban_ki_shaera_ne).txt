''patthar kī zabāñ'' kī shā.era ne
ik mahfil-e-sher-o-shā.erī meñ
jab nazm sunāte mujh ko dekhā
kuchh soch ke dil meñ muskurā.ī

jab mez par ham mile to us ne
baḌh kar mire haath aise thāme
jaise mujhe khojtī ho kab se
phir mujh se kahā ki aaj, 'parvīn'!
jab sher sunāte tum ko dekhā
maiñ ḳhud ko bahut hī yaad aa.ī
vo vaqt ki jab tumhārī sūrat
maiñ bhī yūñhī sher kah rahī thī
likhtī thī isī tarah kī nazmeñ
par ab to vo saarī nazmeñ ġhazleñ
guzre hue ḳhvāb kī haiñ bāteñ!
maiñ sab ko Disown kar chukī huuñ!

''patthar kī zabāñ'' kī shā.era ke
chambelī se narm haath thāme
''ḳhushbū'' kī safīr sochtī thī
dar-pesh havāoñ ke safar meñ
pal pal kī rafīq-e-rāh mere
andar kī ye sāda-lauh 'Alice'
hairat kī jamīl vādiyoñ se
vahshat ke muhīb jañgaloñ meñ
aa.egī to us kā phūl-lahja
kyā jab bhī sabā-nafas rahegā!?
vo ḳhud ko Disown kar sakegī!?
