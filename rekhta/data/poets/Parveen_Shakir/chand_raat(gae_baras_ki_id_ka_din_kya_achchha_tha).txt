ga.e baras kī iid kā din kyā achchhā thā
chāñd ko dekh ke us kā chehra dekhā thā
fazā meñ 'keats' ke lahje kī narmāhaT thī
mausam apne rañg meñ 'faiz' kā misra thā
duā ke be-āvāz ulūhī lamhoñ meñ
vo lamha bhī kitnā dilkash lamha thā
haath uThā kar jab ā.ankhoñ hī ā.ankhoñ meñ
us ne mujh ko apne rab se māñgā thā
phir mere chehre ko hāthoñ meñ le kar
kitne pyaar se merā māthā chūmā thaa!

havā! kuchh aaj kī shab kā bhī ahvāl sunā
kyā vo apnī chhat par aaj akelā thaa?
yā koī mere jaisī saath thī aur us ne
chāñd ko dekh ke us kā chehra dekhā thaa?
