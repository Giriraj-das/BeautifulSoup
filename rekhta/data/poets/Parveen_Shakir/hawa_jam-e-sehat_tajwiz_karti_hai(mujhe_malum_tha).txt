mujhe mālūm thā
ye din bhī dukh kī kokh se phūTā hai
merī mātamī chādar
nahīñ tabdīl hogī aaj ke din bhī
jo raakh uḌtī thī ḳhvāboñ kī badan meñ
yūñhī āshufta rahegī
aur udāsī kī yahī sūrat rahegī
maiñ apne sog meñ mātam-kunāñ
yuuñ sar-ba-zānū raat tak baiThī rahūñgī
aur mire ḳhvāboñ kā pursa aaj bhī koī nahīñ degā
magar ye kaun hai
jo yuuñ mujhe bāhar bulātā hai
baḌī narmī se kahtā hai
ki apne hujra-e-ġham se nikal kar baaġh meñ aao
zarā bāhar to dekho
duur tak sabza bichhā hai
aur harī shāḳhoñ pe nāranjī shagūfe muskurāte haiñ
mulā.em sabz pattoñ par paḌī shabnam
sunahrī dhuup meñ hiire kī sūrat jagmagātī hai
daraḳhtoñ meñ chhupī naddī
bahut dhīme suroñ meñ gungunātī hai
chamakte zard phūloñ se ladī nannhī pahāḌī ke aqab meñ
nuqra.ī chashma ḳhushī se khilkhilātā hai
parind-e-ḳhush-gulū
shāḳh-e-shagufta par chahaktā hai
ghane jañgal meñ bārish kā ġhubār-e-sabz
sat.h-e-shīsha-e-dil par
mulā.em uñgliyoñ se marhabā ke lafz likhtā hai
koī aatā hai
aa kar chādar-e-ġham ko baḌī āhistagī se
mere shānoñ se haTā kar
saat rangoñ kā dupaTTa khol kar mujh ko uḌātā hai
maiñ khul kar saañs letī huuñ
mire andar
koī pairoñ meñ ghuñghrū bāñdhtā hai
raqs kā āġhāz kartā hai
mire kānoñ ke āvezoñ ko ye kis ne chhuā
jis se laveñ phir se gulābī ho ga.ī haiñ
koī sargoshiyoñ meñ phir se merā naam letā hai
fazā kī naġhmagī āvāz detī hai
havā jām-e-sehat tajvīz kartī hai
