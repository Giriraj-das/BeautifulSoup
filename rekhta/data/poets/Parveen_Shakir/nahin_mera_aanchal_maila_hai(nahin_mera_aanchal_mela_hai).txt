nahīñ merā āñchal melā hai
aur terī dastār ke saare pech abhī tak tīkhe haiñ
kisī havā ne in ko ab tak chhūne kī jur.at nahīñ kī hai
terī ujlī peshānī par
ga.e dinoñ kī koī ghaḌī
pachhtāvā ban ke nahīñ phūTī
aur mere māthe kī siyāhī
tujh se aañkh milā kar baat nahīñ kar saktī
achchhe laḌke
mujhe na aise dekh
apne saare jugnū saare phuul
sambhāl ke rakh le
phaTe hue āñchal se phuul gir jaate haiñ
aur jugnū
pahlā mauqa.a paate hī uḌ jaate haiñ
chāhe oḌhnī se bāhar kī dhuup kitnī hī kaḌī ho!
