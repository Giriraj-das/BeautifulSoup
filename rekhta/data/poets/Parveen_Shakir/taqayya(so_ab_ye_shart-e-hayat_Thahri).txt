so ab ye shart-e-hayāt Thahrī
ki shahar ke sab najīb afrād
apne apne lahū kī hurmat se munharif ho ke jiinā sīkheñ
vo sab aqīde ki in gharānoñ meñ
un kī āñkhoñ ke rañgtoñ kī tarah tasalsul se chal rahe the
sunā hai bātil qarār paa.e
vo sab vafādāriyāñ ki jin par lahū ke va.ade halaf hue the
vo aaj se maslahat kī ghaḌiyāñ shumār hoñgī
badan kī vābastagī kā kyā zikr
ruuh ke ahd-nāme tak fasḳh maane jaa.eñ
ḳhamoshī-o-maslahat-pasandī meñ ḳhairiyat hai
magar mire shahr-e-munharif meñ
abhī kuchh aise ġhayyūr-o-sādiq ba-qaid-e-jāñ haiñ
ki harf-e-inkār jin kī qismat nahīñ banā hai
so hākim-e-shahr jab bhī apne ġhulām-zāde
unheñ giraftār karne bheje
to saath meñ ek ek kā shajra-e-nasb bhī ravāna karnā
aur un ke hamrāh sard patthar meñ chunñe denā
ki aaj se jab
hazār-hā saal ba.ad ham bhī
kisī zamāne ke Tekslāyā haḌappa ban kar talāshe jaa.eñ
to us zamāne ke log
ham ko
kahīñ bahut kam-nasab na jāneñ
