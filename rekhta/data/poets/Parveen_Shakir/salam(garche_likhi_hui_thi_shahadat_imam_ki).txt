garche likhī huī thī shahādat imaam kī
lekin mere husain ne hujjat tamām kī

zainab kī be-ridā.ī ne sar merā Dhak diyā
āġhāz-e-sub.h-e-nau huī vo shaam shaam kī

ik ḳhvāb-e-ḳhās chashm-e-mohammad meñ thā chhupā
ta.abīr nūr-e-ain-e-mohammad ne aam kī

bachchoñ kī pyaas mālik-e-kausar pe shaaq thī
saaqī ko varna mai kī zarūrat na jaam kī

hur sā nasīb bādshahoñ ko nahīñ nasīb
aaqā se mil rahī thī gavāhī ġhulām kī

dariyā pe tishna-lab haiñ pe sahrā meñ shād-kām
duniyā ajab hai un ke safar aur qayām kī

de kar razā jo chehra-e-shabbīr zard hai
thī iltijā-e-jang ye kis lāla-fām kī
