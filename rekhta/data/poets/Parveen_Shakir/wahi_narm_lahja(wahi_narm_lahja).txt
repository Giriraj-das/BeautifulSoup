vahī narm lahja
jo itnā mulā.em hai jaise
dhanak giit ban ke samā.at ko chhūne lagī ho
shafaq narm komal suroñ meñ koī pyaar kī baat kahne chalī ho
kis qadar rang-o-āhang kā kis qadar ḳhūbsūrat safar
vahī narm lahja
kabhī apne maḳhsūs andāz meñ mujh se bāteñ karegā
to aisā lage
jaise resham ke jhūle pe koī madhur giit halkore lene lagā ho
vahī narm lahja
kisī shoḳh lamhe meñ us kī hañsī ban ke bikhre
to aisā lage
jaise qaus-e-quzah ne kahīñ paas hī apnī pāzeb chhankā.ī hai
hañsī ko vo rim-jhim
ki jaise fazā meñ banafshī chamakdār būñdoñ ke ghuñghrū chhanakne lage hoñ
ki phir
us kī āvāz kā lams pā ke
havāoñ ke hāthoñ meñ an-dekhe kañgan khanakne lage hoñ
vahī narm lahja mujhe chheḌne par jab aa.e
to aisā lagegā
jaise sāvan kī chanchal havā
sabz pattoñ ke jhāñjhan pahan
surḳh phūloñ kī paa.el bajātī huī
mere ruḳhsār ko
gaahe gaahe sharāre se chhūne lage
maiñ jo dekhūñ palaT ke to vo
bhaag jaa.e magar
duur peḌoñ meñ chhup kar hañse
aur phir nanhe bachchoñ kī mānind ḳhush ho ke taalī bajāne lage
vahī narm lahja
ki jis ne mire zaḳhm-e-jāñ pe hamesha shagufta gulāboñ kī shabnam rakhī hai
bahāroñ ke pahle parinde kī mānind hai
jo sadā aane vaale na.e sukh ke mausam kā qāsid banā hai
usī narm lahje ne phir mujh ko āvāz dī hai
