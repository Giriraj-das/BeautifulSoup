aañkh bojhal hai
magar niiñd nahīñ aatī hai
merī gardan meñ hamā.il tirī bāñheñ jo nahīñ
kisī karvaT bhī mujhe chain nahīñ paḌtā hai
sard paḌtī huī raat
māñgne aa.ī hai phir mujh se
tire narm badan kī garmī
aur darīchoñ se jhijaktī huī āhista havā
khojtī hai mire ġham-ḳhāne meñ
terī sāñsoñ kī gulābī ḳhushbū!
merā bistar hī nahīñ
dil bhī bahut ḳhālī hai
ik ḳhalā hai ki mirī ruuh meñ dahshat kī tarah utrā hai
terā nanhā sā vajūd
kaise us ne mujhe bhar rakkhā thā
tire hote hue duniyā se ta.alluq kī zarūrat hī na thī
saarī vābastagiyāñ tujh se thiiñ
tū mirī soch bhii, tasvīr bhī aur bolī bhī
maiñ tirī maañ, bhī tirī dost bhī ham-jolī bhī
tere jaane pe khulā
lafz hī koī mujhe yaad nahīñ
baat karnā hī mujhe bhuul gayā!
tū mirī ruuh kā hissa thā
mire chāroñ taraf
chāñd kī tarah se raqsāñ thā magar
kis qadar jald tirī hastī ne
mire atrāf meñ sūraj kī jagah le lī hai
ab tire gird maiñ raqsinda huuñ!
vaqt kā faisla thā
tire fardā kī rifāqat ke liye
merā imroz akelā rah jaa.e
mire bachche, mire laal
farz to mujh ko nibhānā hai magar
dekh ki kitnī akelī huuñ maiñ!
