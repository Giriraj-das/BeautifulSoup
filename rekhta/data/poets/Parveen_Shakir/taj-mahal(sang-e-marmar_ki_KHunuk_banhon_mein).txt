sañg-e-marmar kī ḳhunuk bāñhoñ meñ
husn-e-ḳhvābīda ke aage mirī āñkheñ shal haiñ
guñg sadiyoñ ke tanāzur meñ koī boltā hai
vaqt jazbe ke tarāzū pe zar-o-sīm-o-javāhir kī taḌap taultā hai!

har na.e chāñd pe patthar vahī sach kahte haiñ
usī lamhe se damak uThte meñ un ke chehre
jis kī lau umr ga.e ik dil-e-shab-zād ko mahtāb banā aa.ī thii!
usī mahtāb kī ik narm kiran
sāñcha-e-sañg meñ Dhal paa.ī to
ishq rañg-e-abadiyyat se sar-afrāz huā

kyā ajab niiñd hai
jis ko chhū kar
jo bhī aatā hai khulī aañkh liye aatā hai
so chuke ḳhvāb-e-abad dekhne vaale kab ke
aur zamāna hai ki us ḳhvāb kī ta.abīr liye jaag rahā hai ab tak!
