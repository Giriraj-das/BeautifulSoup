ghane peḌ shāḳhoñ pe baur aur ūñche pahāḌ
harī jhāḌiyāñ aur sabze kī moTī taheñ
saḌak ke kināroñ pe khamboñ ke taar havā se hileñ sarsarā.eñ
rasīle jhakoroñ meñ vo tez nashsha ki bas so hī jaa.eñ
kisī ek ko pyaas lag jaa.e to sab ke sab khelte muskurāte
nashebī chaTānoñ meñ bahte hue mīThe jharne kī jānib
chaleñ aur hāthoñ ke pyāle ko ik dūsre ke laboñ se lagā deñ
kabhī koī bus aa.e aur jo bhī utre ḳhulūs-o-mohabbat se ahvāl-pursī kare
aur asbāb sar par dhare gaañv kā rāsta le
kabhī koī charvāhā kañdhe pe lāThī rakhe aur hāthoñ ko lāThī pe laTkā.e
āhista āhista revaḌ liye guzre aur pūchhtā jaa.e
kyuuñ jī kahāñ jā rahe ho
kabhī duur ke khet se ik madhur taan uThe aur sab bhuul jaa.eñ
ki kyā kah rahe the
phir abbā nazar aa.eñ aur
kañkaroñ aur lakīroñ kī dil-chasp ma.asūm baazī ko sab bhuul jaa.eñ
koī ziin ghoḌe pe kasne lage koī sāmān uThā.e
shahr se aane vaale phaloñ kī mahak har taraf phail jaa.e
khilaunoñ kī jhankār dil meñ ajab gudgudī sī machā.e
havelī ke chobī munaqqash baḌe dar pe daadī khaḌī muntazir hoñ
nāshta kab se tayyār hai
aaTh bajne ko haiñ aaj office nahīñ
jā.eñge kyā
