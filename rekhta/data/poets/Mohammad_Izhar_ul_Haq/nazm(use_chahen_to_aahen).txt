use chāheñ to aa.heñ
dil kī sab rāheñ dhueñ se tīra-o-tārīk kar Dāleñ
nigāheñ yuuñ karāheñ
jaise tā-hadd-e-nazar us kī shuā.eñ marg-āsā jaal phailā deñ
har ik shab saañs ke tāroñ ko uljhā.e
sahar-dam ḳhvāb-gah par kasmapursī saaya saaya is tarah mañDlā.e
pairāhan-e-lahū meñ tar-ba-tar jaise kisī turbat pe lahrā.e

use DhūñDeñ to raste
jaan ke darpai
jahāzoñ kashtiyoñ se lahlahāte zindagī-parvar samundar
barf se bhar jaa.eñ
har jānib mileñ koh-e-nidā ġhol-e-bayābāñ
aur kabhī ḳhemoñ kī ḳhūnī dhajjiyāñ TuuTī tanābeñ haDDiyāñ
haibat dilā.eñ
kārvāñ katrā.eñ
jaise ham zamīñ par bojh hoñ
har samt sidra hai
sitāre ḳhushbueñ jugnū havā.eñ sab ġhalat raste batā.eñ
paañv nezoñ par chaleñ
aur vo to kyā
dast-e-talab meñ apnī ḳhākistar bhī anqā ho
ise paa.eñ to saare mahl
gir jaa.eñ iram uTh jaa.eñ
peḌoñ aur dīvāroñ ke saa.e uḌ chaleñ
sūraj kī kirneñ muḌ chaleñ kuchh aur duniyāoñ kī jānib
uñgliyāñ uTTheñ sannāToñ kī tarah
aur saath chalnā ḳhalq kī ismat-darī jaise
zamīñ af af se fankāroñ se neshoñ se bharī jaise

use chāheñ to kyā
DhūñDheñ to kaise
paa.eñ to pā kar kahāñ jaa.eñ
