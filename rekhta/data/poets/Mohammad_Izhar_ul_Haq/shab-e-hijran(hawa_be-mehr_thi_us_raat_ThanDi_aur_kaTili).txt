havā be-mehr thī us raat ThanDī aur kaTīlī
saañs lenā sar se ūñchī lahr se Takkar lagānā thā
sadā koī nahīñ thī
samt kī ta.ayyun mushkil thī
nashebī bastiyoñ meñ rāste ik dūsre meñ ḳhatm hote the
tujhe kyā alam hai vo raat sar-tā-pā shab-e-hijrāñ hamāre haq meñ kaisī thī
lakīreñ haath kī nā-mehrbāñ
māthā ma.īshat kī tarah tañg aur ghar barkat se chehra nuur se aarī
gunāhoñ kā kyā maqdūr thā achchhā amal bhī ho nahīñ paayā
kisī buḌhiyā kī kuTiyā meñ diyā jhāḌū
na ro.e bā-vazū ho kar
na kuchh tartīl na tahlīl
hoñToñ se duā hī phūTtī lekin hamārī tiira rozī raat ke har brij par
bedār aur choukas thī
gaahe gaahe ik lalkār aatī thī azal kī lauh se
aur ham manoñ miTTī ke nīche sahm jaate the
havā be-mehr thī us raat ThanDī kaTīlī
saañs lenā sar se ūñchī lahr se Takkar lagānā thā
